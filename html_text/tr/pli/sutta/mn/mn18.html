<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='mn18' lang='tr'>
<header>
<h1>18. Bal Çanağı</h1>
</header>
<p>Duydum ki Kutlu Kişi bir seferinde Kapilavatthu yakınındaki
Banyan Parkı’nda Sakyalar ile beraber kalıyordu. Sabah erken bir
saatte cübbesini giydikten ve dilenmek için kullandığı çanağını ve
üstüne giydiği diğer cübbeyi yanına aldıktan sonra Kapilavatthu'ya
gitti. Kapilavatthu'da dilenip yemeğini yiyip geri döndükten sonra
günlük meditasyonunu yapmak üzere Büyük Koru'ya geldi. Büyük
Koru'ya girdiğinde çalışmasını yapmak için bir ağacın altına
oturdu.</p>
<p>Daṇḍapāṇi <span class='add'>(“Değneği Elinde Olan”)</span>
adındaki Sakya da bir yandan gezip bir yandan da çeşit çeşit
egzersiz yaparken Büyük Koru'ya gitti. Kutlu Kişi’nin bulunduğu
ağacın oraya vardı. Vardığında saygıyla selam verdi ve selam aldı.
Kutlu Kişi ile dostça selamlaşıp ona iyi dileklerde bulunduktan
sonra bir yana çekilip ayakta durmaya başladı. Ayakta durmayı
sürdürürken Kutlu Kişi'ye iki soru yöneltti: “Tefekküre çekilen
kişinin öğretisi nedir? Neyi öne sürer?"</p>
<p>“Efendim bu öğreti tanrılar <span class='add'>(devalar)</span>,
Māralar ve Yüksek Tanrılar <span class='add'>(Brahmālar)</span>,
tefekkür edenler ve soylular, yönetici sınıf ve sıradan halk da
dahil evrende hiç kimsenin herhangi biriyle çatışmayı sürdürmemesi
üzerine kurulu. Bu öğreti duyusal hazlardan uzak durabilen,
şüpheden özgürleşmiş, endişesi tükenmiş, olmaya ya da olmamaya dair
arzulardan arınmış bir soylunun zihninin artık algılara takılıp
kalmasını sonlandırır. Benim öğretim böyledir, öne sürdüğüm şey
budur.”</p>
<p>Bu sözler söylendiğinde Sakyalı Daṇḍapāṇi kafasını salladı,
dilini sarkıttı, alnında üç çizgi oluşacak şekilde kaşlarını yukarı
doğru kaldırıp değneğine yaslanarak oradan ayrıldı.</p>
<p>Akşam olduğunda Kutlu Kişi çekildiği köşeden kalkıp Banyan
Parkı'na gitti. Oraya vardığında önceden hazırlanmış bir yere
oturdu. Orada otururken izdeşlere olup biteni anlattı. Bunu
söylediğinde bir izdeş Kutlu Kişi'ye şunu sordu: “Efendim!
Tanrılar, Māralar ve Yüksek Tanrılar, tefekkür edenler ve soylular,
yönetici sınıf ve sıradan halk da dahil evrende hiç kimsenin
herhangi biriyle çatışmayı sürdürmemesi üzerine kurulu öğreti ne
tür bir öğretidir? Ne tür bir öğreti duyusal hazlardan uzak
durabilen, şüpheden özgürleşmiş, endişesi tükenmiş, olmaya ya da
olmamaya dair arzulardan arınmış bir izdeşin zihninin artık
algılara takılıp kalmasını sonlandırır?”</p>
<p>“İzdeşler! Eğer algıdan çoğalan nesneleştirme <span class=
'add'>(Ben ve Benim yapma)</span> ve yargılama hali kişiyi
kuşatıyor ve ona işkence ediyorsa orada zevk alınacak, hoş
karşılanacak bir durum ya da bağlı kalınacak bir kaynak yoktur. Bu
olduğunda arzu, tiksinme, fikirlere tutunma, şüphe, kibir, yeniden
doğum arzusu ve cehalet eğilimleri sonlanır. Bu; sopa ve kılıca
başvurmanın, münakaşanın, tartışmanın, çatışmanın, suçlamanın,
hizip yaratan dedikodunun ve yanlış konuşmanın sonlanmasıdır.
Burası kötü yani ehil olmayan şeylerin onlardan geriye hiçbir şey
kalmayacak şekilde son bulmasıdır.” Kutlu Kişi böyle söyledi.
Bunları söyledikten sonra yerinden kalkıp dinlenmeye çekildi.</p>
<p>Kutlu Kişi ayrıldıktan kısa bir süre sonra izdeşlerde şöyle bir
düşünce oluştu: “Kutlu Kişi yaptığı bu kısa açıklamayı
derinlemesine çözümlemeden dinlenmeye çekildi. ‘Eğer algıdan üreyen
nesneleştirme <span class='add'>(Ben ve Benim yapma)</span> hali
bir kişiye işkence ediyorsa orada zevk alınacak, hoş karşılanacak
bir durum ya da bağlı kalınacak bir kaynak yoktur. Bu olduğunda
arzu, tiksinme, fikirlere tutunma, şüphe, kibir, yeniden doğum
arzusu ve cehalet eğilimleri sonlanır. Bu; sopa ve kılıca
başvurmanın, münakaşanın, tartışmanın, çatışmanın, suçlamanın,
hizip yaratan dedikodunun ve yanlış konuşmanın sonlanmasıdır.
Burası kötü yani ehil olmayan şeylerin onlardan geriye hiçbir şey
kalmayacak şekilde son bulmasıdır.’ şeklindeki tam olarak
yorumlanmamış kısa açıklamanın derin bir yorumunu şu an kim
yapabilir? Derken akıllarına bir fikir geldi: Saygıdeğer
Mahākaccāna Yüce Öğretmenimiz tarafından takdir edilir ve bu kutsal
hayattaki bilge yoldaşlarından saygı görür. Kendisi yeterince
açıklanmamış bu ifadeyi analiz edebilir. Kendisine gidip bu soruyu
yöneltelim.”</p>
<p>Böylelikle izdeşler Mahākaccāna'ya gittiler ve vardıklarında
saygıyla selam verip selam aldılar. Dostça selamlaşma ve iyi
dileklerden sonra bir kenara oturdular. Orada otururken olanları
anlatıp Saygıdeğer Mahākaccāna'dan bu ifadeyi açıklamasını
istediler.</p>
<p>Saygıdeğer Mahākaccāna şöyle yanıt verdi: “Dostlar, nasıl ki en
sert keresteye ihtiyaç duyan bir marangoz en sert keresteyi
arıyorsa, bunun peşinde koşuyorsa ve buna rağmen en sert kerestenin
bulunduğu kökleri ve ağacın gövdesini es geçip dallara ve
yapraklara bakması gerektiği yanılgısına kapılıyorsa sizin
durumunuz da böyle. Kutlu Kişi'nin, Yüce Öğretmen’in yanında onunla
yüz yüzeyken onu es geçip bunu bana sormaya geldiniz. Bilmekse
Kutlu Kişi bilir, görmekse Kutlu Kişi görür. O Göz'dür, Bilge'dir,
Dhamma'dır, Soylu'dur. O sözcüdür, kaşiftir, açıklayandır,
ölümsüzlüğe ulaştırandır, Dhamma'nın efendisidir, Budha'dır
<span class='add'>(Tathāgatha)</span>. Ona bu soruyu o zaman
sormalıydınız. Verdiği cevabı da onun verdiği şekliyle anımsamanız
gerekirdi.”</p>
<p>“Evet Saygıdeğer Mahākaccāna. Bilmekse Kutlu Kişi bilir,
görmekse Kutlu Kişi görür. O Göz'dür, Bilge'dir, Dhamma'dır,
Soylu'dur. O sözcüdür, kaşiftir, açıklayandır, ölümsüzlüğe
ulaştırandır, Dhamma'nın efendisidir, Budha'dır <span class=
'add'>(Tathāgatha)</span>. Ona bu soruyu o zaman sormalıydık.
Verdiği cevabı o şekilde anımsamamız gerekirdi. Ancak siz, Yüce
Öğretmenimiz tarafından takdir ediliyor ve kutsal yoldaki bilge
yoldaşlarınız tarafından saygı görüyorsunuz. Bu kısa ifadenin tam
anlamını açıklayabilecek bilgeliktesiniz. Saygıdeğer Mahākaccāna,
lütfen bu cümlenin anlamını söyleyin."</p>
<p>"Bu durumda Saygıdeğer izdeşler, dinleyin ve tüm dikkatinizi
verin. Açıklayacağım."</p>
<p>İzdeşler "Tabii ki Saygıdeğer Kişi." diye yanıtladılar.</p>
<p>Saygıdeğer Mahākaccāna şunları söyledi: “Kutlu Kişi'nin ifade
edip detaylı açıklamasını yapmadan dinlenmeye çekildiği kısa
açıklamanın yani ‘Eğer algıdan üreyen nesneleştirme <span class=
'add'>(Ben ve Benim yapma)</span> hali bir kişiyi kuşatıyorsa, ona
işkence ediyorsa orada zevk alınacak, hoş karşılanacak bir durum ya
da bağlı kalınacak bir kaynak yoktur. Bu olduğunda arzu, tiksinme,
fikirlere tutunma, şüphe, kibir, yeniden doğum arzusu ve cehalet
eğilimleri sonlanır. Bu; sopa ve kılıca başvurmanın, münakaşanın,
tartışmanın, çatışmanın, suçlamanın, hizip yaratan dedikodunun ve
yanlış konuşmanın sonlanmasıdır. Burası, kötü yani ehil olmayan
şeylerin onlardan geriye hiçbir şey kalmayacak şekilde son
bulmasıdır.’ ifadesinin ayrıntılı anlamını şu şekilde
görüyorum.</p>
<p>“Görme bilinci görme organı ve duyu nesnesine koşullu olarak
doğar. Bu üçünün bir araya gelmesi temastır. Ön koşul olarak temas
varsa his doğar. Hissedilenler <span class='add'>(zihindeki
etiketler vasıtasıyla)</span> algılanır. Algılananlar düşünülür.
Düşünülenler çoğaltılır ve nesneleştirilir <span class=
'add'>(papañcalaştırılır)</span>. Kişinin neyi çoğaltıp
nesneleştirdiğine bağlı olarak benlik algısından üreyen yargılar o
kişiyi kuşatan ve ona işkence eden kaynaktır. Bu kişiye görme
duyusu aracılığıyla öğrenilmiş geçmiş, şimdiki zaman ve gelecek
görüntüleriyle saldırır.</p>
<p>“Duyma bilinci işitme organı ve seslere koşullu olarak
doğar…</p>
<p>“Koku bilinci koklama organı ve kokulara koşullu olarak
doğar…</p>
<p>“Tat alma bilinci tat alma organı ve tatlara koşullu olarak
doğar…</p>
<p>“Dokunma bilinci beden ve duyumsamalara koşullu olarak
doğar…</p>
<p>“Düşünme bilinci düşünme organı <span class='add'>(zihin)</span>
ve düşünceye koşullu olarak doğar. Bu üçünün bir araya gelmesi
temastır. Ön koşul olarak temas varsa his doğar. Hissedilenler
<span class='add'>(zihindeki etiketler vasıtasıyla)</span>
algılanır. Algılananlar düşünülür. Düşünülenler çoğaltılır ve
nesneleştirilir <span class='add'>(papañcalaştırılır)</span>.
Kişinin neyi çoğaltıp nesneleştirdiğine bağlı olarak benlik
algısından üreyen yargılar o kişiyi kuşatan ve ona işkence eden
kaynaktır. Bu kişiye zihin aracılığıyla öğrenilmiş geçmiş, şimdiki
zaman ve gelecek düşünceleriyle saldırır.</p>
<p>“Şimdi görme organı oradaysa, duyu nesnesi oradaysa, görme
bilinci oradaysa kişi temasın kanıtlarını keşfedebilir. Temasa dair
kanıtlar varsa hislerin kanıtlarını keşfedebilir. Hislere dair
kanıtlar varsa algının kanıtlarını keşfedebilir. Algıya dair
kanıtlar varsa düşüncenin kanıtlarını keşfedebilir. Düşünceye dair
kanıtlar varsa kişi benlik algısından üreyen nesneleştirme hali
tarafından kuşatıldığının ve kendine işkence edildiğinin
kanıtlarına ulaşabilir.</p>
<p>“İşitme organı oradaysa…</p>
<p>“Koklama organı oradaysa…</p>
<p>“Tat alma organı oradaysa…</p>
<p>“Beden oradaysa…</p>
<p>“Şimdi düşünme organı <span class='add'>(zihin)</span> oradaysa,
düşünceler/fikirler oradaysa ve düşünme bilinci oradaysa kişi
temasın kanıtlarını keşfedebilir. Temasa dair kanıtlar varsa
hislerin kanıtlarını keşfedebilir. Hislere dair kanıtlar varsa
algının kanıtlarını keşfedebilir. Algıya dair kanıtlar varsa
düşüncenin kanıtlarını keşfedebilir. Düşünceye dair kanıtlar varsa
kişi benlik algısından üreyen nesneleştirme hali tarafından
kuşatıldığının ve kendine işkence edildiğinin kanıtlarına
ulaşabilir.</p>
<p>“Şimdi görme organı orada yoksa, duyu nesnesi orada yoksa, görme
bilinci orada yoksa temasın kanıtını keşfetmek mümkün olmayacaktır.
Temasa dair kanıtlar oluşmamışsa hislerin kanıtını keşfetmek mümkün
olmayacaktır. Hislere dair kanıtlar oluşmamışsa algının kanıtını
keşfetmek mümkün olmayacaktır. Algıya dair kanıtlar oluşmamışsa
düşüncenin kanıtını keşfetmek mümkün olmayacaktır. Düşünceye dair
kanıtlar oluşmamışsa kişinin, benlik algısından üreyen
nesneleştirme hali tarafından kuşatıldığının ve kendine işkence
edildiğinin kanıtlarını keşfetmesi mümkün olmayacaktır.</p>
<p>“İşitme organı orada yoksa…</p>
<p>“Koklama organı orada yoksa…</p>
<p>“Tat alma organı orada yoksa…</p>
<p>“Beden orada yoksa…</p>
<p>“Düşünme organı <span class='add'>(zihin)</span> orada yoksa,
düşünceler orada yoksa ve düşünme bilinci orada yoksa temasın
kanıtını keşfetmek mümkün olmayacaktır. Temasa dair kanıtlar
oluşmamışsa hislerin kanıtını keşfetmek mümkün olmayacaktır.
Hislere dair kanıtlar oluşmamışsa algının kanıtını keşfetmek mümkün
olmayacaktır. Algıya dair kanıtlar oluşmamışsa düşüncenin kanıtını
keşfetmek mümkün olmayacaktır. Düşünceye dair kanıtlar oluşmamışsa
kişinin, benlik algısından üreyen nesneleştirme hali tarafından
kuşatıldığının ve kendine işkence edildiğinin kanıtlarını
keşfetmesi mümkün olmayacaktır.</p>
<p>“Kutlu Kişi'nin ifade edip detaylı açıklamasını yapmadan
dinlenmeye çekildiği kısa cümleyle ilgili benim anladığım şey
budur. Yani ‘Eğer algıdan üreyen nesneleştirme <span class=
'add'>(Ben ve Benim yapma)</span> hali bir kişiyi kuşatıyorsa, ona
işkence ediyorsa orada zevk alınacak, hoş karşılanacak bir durum ya
da bağlı kalınacak bir kaynak yoktur. Bu olduğunda arzu, tiksinme,
fikirlere tutunma, şüphe, kibir, yeniden doğum arzusu ve cehalet
eğilimleri sonlanır. Bu; sopa ve kılıca başvurmanın, münakaşanın,
tartışmanın, çatışmanın, suçlamanın, hizip yaratan dedikodunun ve
yanlış konuşmanın sonlanmasıdır. Burası ehil olmayan ya da kötü
şeylerin onlardan geriye hiçbir şey kalmayacak şekilde son
bulmasıdır.’ Şimdi eğer isterseniz Kutlu Kişi'ye gidip bu
açıklamayı sorabilirsiniz. Her nasıl yanıt verirse o şekilde
hatırlamalısınız.”</p>
<p>Bunun üzerine izdeşler Saygıdeğer Mahākaccāna'nın sözlerinden
keyif alarak onu onaylayıp oturdukları yerden kalktılar ve Kutlu
Kişi'ye gittiler. Vardıklarında önünde eğildikten sonra bir kenara
oturdular. Orada otururlarken olanları anlattılar ve sözlerini şu
şekilde tamamladılar: “Saygıdeğer Mahākaccāna sizin konuşmanızın
anlamını şu sözcükler, cümleler ve ifadelerle açıkladı.”</p>
<p>“İzdeşler! Mahākaccāna bilge bir kişidir. Anlayışı çok derindir.
Eğer bu soruyu bana sormuş olsaydınız ben de onun verdiği yanıtı
verirdim. Bu ifadenin anlatmak istediği şey budur. Bunu bu şekilde
hatırlamalısınız.”</p>
<p>Bu ifadeden sonra Saygıdeğer Ānanda Kutlu Kişi'ye şunları
söyledi: “Efendim! Sanki açlık ve susuzluk çeken, güçsüz bir kişi
bal dolu bir çanakla karşılaşmış gibi! Her nerede bu balın tadına
bakarsa baksın tatlı, nefis bir lezzet deneyimler. Aynı şekilde
farkındalıkla ve değerlendirme becerisiyle donanmış bir izdeş her
nerede bu Dhamma konuşmasını dinlerse minnet duyar, güven hisseder.
Peki bu Dhamma konuşmasının adı nedir?”</p>
<p>“Öyleyse Ānanda, bu Dhamma konuşmasını ‘Bal Çanağı Vaazı’ olarak
hatırlayabilirsin.”</p>
<p>Kutlu Kişi bunları söyledi.</p>
<p>Minnet duygusuyla dolan Saygıdeğer Ānanda Kutlu Kişi'nin
sözlerinden büyük bir memnuniyet duydu.</p>
<footer>
<p lang='en'>Translated by: <span class='author'>Ufuk Çakmakçı and
Ebru Karacan Erkan</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı ve Ebru Karacan
Erkan</span></p>
<p>Yayınlama yılı: <span class='publication-date'>2024</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
