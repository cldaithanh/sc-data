<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='mn119' lang='tr'>
<header>
<h1>119. Beden Farkındalığı</h1>
</header>
<p>Duydum ki Kutlu Kişi bir seferinde Sāvatthī yakınlarında Jeta
Korusu'ndaki Anāthapiṇḍika'nın manastırında konaklıyordu.</p>
<p>Sadaka toplamaktan dönen izdeşler yemeklerini yedikten sonra
toplantı salonunda bir araya gelip aralarında tartışmaya
başladılar. "Dostlar, her şeyi bilen ve gören Kutlu Kişi'nin,
mükemmelliğe ulaşmış, tam ve mutlak aydınlanmaya ulaşmış Budha'nın
beden farkındalığı geliştirmenin ve bunu uygulamanın büyük bir
sonuç ve büyük bir fayda sağladığını söylemesi ne kadar muhteşem,
ne kadar harika!"</p>
<p>Ancak izdeşlerin bu konuşmaları yarım kaldı. Budha inzivadan
çıktı ve toplantı salonuna geldi. Hazırlanmış olan mindere oturdu
ve izdeşlere şöyle sordu: "İzdeşler, az önce ne hakkında
konuşuyordunuz? Yarıda kalan sohbetinizin konusu nedir?"</p>
<p>Bunun üzerine izdeşler ne hakkında konuştuklarını Budha'ya
anlattılar.</p>
<p>Budha şöyle devam etti: "Peki izdeşler, beden farkındalığı büyük
bir sonuç ve büyük bir fayda sağlayacak şekilde nasıl geliştirilip
uygulanmalı?</p>
<p>Şöyle ki bir izdeş yabana gittiğinde bir ağacın gölgesinde ya da
boş bir binada sırtını dik tutarak bağdaş kurup oturur ve
farkındalığı öne getirir. Sadece aldığı nefesin farkındadır ve
sadece verdiği nefesin farkındadır.</p>
<p>Uzun bir nefes aldığında uzun bir nefes aldığını, uzun bir nefes
verdiğinde uzun bir nefes verdiğini bilir. Kısa bir nefes aldığında
kısa bir nefes aldığını, kısa bir nefes verdiğinde kısa bir nefes
verdiğini bilir. Ardından kendini şöyle eğitir: 'Tüm bedeni fark
ederek nefes alacağım, tüm bedeni fark ederek nefes vereceğim.'
Ardından 'Bedensel oluşumları sakinleştirerek nefes alacağım,
bedensel oluşumları sakinleştirerek nefes vereceğim.' şeklinde
kendini eğitmeyi sürdürür. Böylece özenli, şevk dolu ve kararlı bir
şekilde meditasyonda kalırken sıradan yaşamın anıları ve
düşünceleri terk edilir. Zihni içsel olarak sakinleşir,
kıpırtısızlaşır, birleşir ve samādhiye dalar. Bir izdeş beden
farkındalığını işte bu şekilde geliştirir.</p>
<p>Ayrıca bir izdeş yürürken yürüdüğünün farkındadır. Ayakta
dururken ayakta durduğunun farkındadır. Otururken oturduğunun
farkındadır. Yatarken yattığının farkındadır. Bedeni ne durumdaysa
o durumun farkındadır. Böylece özenli, şevk dolu ve kararlı bir
şekilde yaşarken sıradan yaşamın anıları ve düşünceleri terk
edilir. Zihni içsel olarak sakinleşir, kıpırtısızlaşır, birleşir ve
samādhiye dalar. Bir izdeş beden farkındalığını işte bu şekilde de
geliştirir.</p>
<p>Ayrıca bir izdeş ileri giderken ve geri gelirken, ileriye ve
yana bakarken, kollarını bükerken ve uzatırken, iç cübbesini, dış
cübbesini ve sadaka kasesini taşırken, yerken, içerken, çiğnerken
ve tadarken, bağırsaklarını boşaltırken ve idrarını yaparken,
yürürken, ayakta dururken, otururken, uyurken, uyanırken,
konuşurken, sessiz kalırken durumsal farkındalıkla hareket eder.
Böylece özenli, şevk dolu ve kararlı bir şekilde yaşarken sıradan
yaşamın anıları ve düşünceleri terk edilir. Zihni içsel olarak
sakinleşir, kıpırtısızlaşır, birleşir ve samādhiye dalar. Bir izdeş
beden farkındalığını işte bu şekilde de geliştirir.</p>
<p>Ayrıca izdeş deriyle kaplı ve temiz olmayan çeşitli şeylerle
dolu bu beden üzerinde ayak tabanlarından yukarıya doğru, başının
tepesinden aşağıya doğru şu şekilde tefekkür eder: 'Bu bedende saç
kılları, vücut kılları, tırnaklar, dişler, deri, et, tendonlar,
kemikler, kemik iliği, böbrekler, kalp, karaciğer, dalak,
akciğerler, kalın bağırsak, ince bağırsak, organ zarları, midedeki
hazmedilmemiş besin, dışkı, safra, balgam, irin, kan, ter, yağ,
gözyaşı, deri yağı, tükürük, sümük, eklem sıvıları, idrar var.'</p>
<p>Nasıl ki içi çeşitli tahıllarla — buğday, pirinç, maş fasulyesi,
barbunya, susam, kabuklu pirinç — dolu iki ucu açık bir çuvalı
boşaltırken keskin görüşlü bir kişi şu şekilde düşünürse: 'Bunlar
buğday. Bunlar pirinç. Bunlar maş fasulyesi. Bunlar barbunya.
Bunlar susam. Bunlar kabuklu pirinç.' aynı şekilde izdeş de deriyle
kaplı ve temiz olmayan çeşitli şeylerle dolu bu beden üzerinde ayak
tabanlarından yukarıya doğru, başının tepesinden aşağıya doğru işte
bu şekilde tefekkür eder. Böylece özenli, şevk dolu ve kararlı bir
şekilde meditasyonda kaldığında sıradan yaşamın anıları ve
düşünceleri terk edilir. Zihni içsel olarak sakinleşir,
kıpırtısızlaşır, birleşir ve samādhiye dalar. Bir izdeş beden
farkındalığını işte bu şekilde de geliştirir.</p>
<p>Ayrıca bir izdeş her ne pozisyonda ya da duruşta olursa olsun
bedenin niteliklerini elementlere göre şu şekilde inceler: 'Bu
bedende toprak niteliği, su niteliği, ateş niteliği ve hava
niteliği var.' Tıpkı hünerli usta bir kasap veya onun çırağının
büyükbaş bir hayvanı kesip parçalara ayırdıktan sonra
değerlendirdiği gibi izdeş de her ne pozisyonda ya da duruşta
olursa olsun bu bedenin niteliklerini elementlere göre işte bu
şekilde inceler. Böylece özenli, şevk dolu ve kararlı bir şekilde
meditasyonda kaldığında sıradan yaşamın anıları ve düşünceleri terk
edilir. Zihni içsel olarak sakinleşir, kıpırtısızlaşır, birleşir ve
samādhiye dalar. Bir izdeş beden farkındalığını işte bu şekilde de
geliştirir.</p>
<p>Ayrıca bir izdeşin mezarlık alanına atılmış, bir, iki ya da üç
gündür ölü halde, şişmiş, morarmış ve çürüyen bir ceset gördüğünü
varsayalım, izdeş bunu kendi bedeniyle karşılaştırır: 'Bu beden de
böyle, bu doğaya sahip, bundan muaf değil.' Böylece özenli, şevk
dolu ve kararlı bir şekilde meditasyonda kaldığında sıradan yaşamın
anıları ve düşünceleri terk edilir. Zihni içsel olarak sakinleşir,
kıpırtısızlaşır, birleşir ve samādhiye dalar. Bir izdeş beden
farkındalığını işte bu şekilde de geliştirir.</p>
<p>Ya da bir izdeşin mezarlık alanına atılmış, kargalar, akbabalar,
atmacalar, köpekler, sırtlanlar, çakallar ve çeşitli başka küçük
yaratıklar tarafından didiklenmiş bir ceset gördüğünü varsayalım,
izdeş bunu kendi bedeniyle karşılaştırır: 'Bu beden de böyle, bu
doğaya sahip, bundan muaf değil.' Bir izdeş beden farkındalığını
işte bu şekilde de geliştirir.</p>
<p>Ayrıca mezarlık alanına atılmış bazı etleri üzerinde, kana
bulanmış, tendonlarla bağlı bir iskelet… kana bulanmış, tendonlarla
bağlı etsiz bir iskelet… etsiz ve kansız, tendonlarla bağlı bir
iskelet… tendonlardan ayrılmış ve her yöne saçılmış kemikler.
Burada bir el kemiği, orada bir ayak kemiği, burada bir kaval
kemiği, orada bir uyluk kemiği, burada bir kalça kemiği, orada bir
sırt kemiği, burada bir kaburga, orada bir göğüs kemiği, burada bir
omuz kemiği, orada bir boyun kemiği, burada bir çene kemiği, orada
bir diş, burada bir kafatası. Deniz kabuklarının rengi gibi
beyazlaşmış kemikler… üst üste yığılmış, bir yıldan eski,
yıpranmış, çürümüş ve toz haline gelmiş… Bir izdeşin bunları
gördüğünü varsayalım, izdeş bunları kendi bedeniyle karşılaştırır:
'Bu beden de böyle, bu doğaya sahip, bundan muaf değil.' Böylece
özenli, şevk dolu ve kararlı bir şekilde meditasyonda kaldığında
sıradan yaşamın anıları ve düşünceleri terk edilir. Zihni içsel
olarak sakinleşir, kıpırtısızlaşır, birleşir ve samādhiye dalar.
Bir izdeş beden farkındalığını işte bu şekilde de geliştirir.</p>
<p>Ayrıca izdeş duyusal hazlardan ve ehil olmayan zihinsel
hallerden el etek çektiğinde zihnin çekiniklikten doğan neşe ve
mutluluğa yönlenmesi, bu neşe ve mutluluğa kesintisiz bir şekilde
bağlı kalmasıyla birinci jhānaya girer ve burada kalır.</p>
<p>İzdeş çekiniklikten doğan neşe ve mutlulukla bedenini doldurur
ve tamamen sarar, neşe ve mutluluğu bütünüyle bedenine yayar, neşe
ve mutluluk tüm bedeni kaplar. Bedenin çekiniklikten doğan neşe ve
mutlulukla dolmamış bir parçası kalmaz.</p>
<p>Bu, işinin ehli bir hamam tellağı veya çırağının toz sabunu
bronz bir hamam tasına koyup üzerine az az su serpmesi gibidir. Top
haline gelen toz sabun tamamen ıslanıp neme doyana ve su hem içine
hem de dışına yayılana kadar onu yoğurur ancak bu öbekten dışarıya
hiç su sızmaz. Aynı şekilde izdeş çekiniklikten doğan neşe ve
mutlulukla bedenini doldurur ve tamamen sarar, neşe ve mutluluğu
bütünüyle bedenine yayar, neşe ve mutluluk tüm bedeni kaplar.
Bedenin çekiniklikten doğan neşe ve mutlulukla dolmamış bir parçası
kalmaz. Böylece özenli, şevkli ve kararlı bir şekilde meditasyonda
kaldığında sıradan yaşamın anıları ve düşünceleri terk edilir.
Zihni içsel olarak sakinleşir, kıpırtısızlaşır, birleşir ve
samādhiye dalar.</p>
<p>Bir izdeş beden farkındalığını işte bu şekilde de
geliştirir.</p>
<p>Ayrıca zihnin yönlenmesi ve bağlı kalması sonlandığında zihin
yönlenmeden ve bağlı kalmadan ikinci jhānaya girer,
kıpırtısızlıktan doğan neşe ve mutluluğa eşlik eden tek noktaya
odaklılığı ve içsel berraklığı deneyimleyerek burada kalır.
Samādhiden doğan neşe ve mutlulukla bedenini doldurur ve tamamen
sarar, neşe ve mutluluğu bütünüyle bedenine yayar, neşe ve mutluluk
tüm bedeni kaplar. Bedende samādhiden doğan neşe ve mutluluğun
yayılmadığı bir yer kalmaz.</p>
<p>Bu, kaynak suyu ile beslenen derin bir göle benzer. Doğu, batı,
kuzey veya güneyde bir giriş yoktur ve gölü zaman zaman tazeleyecek
bir yağmur da yağmaz. Ancak gölün içinden kaynayan serin su gölü
sular, besler, doldurur ve gölün tamamına yayılır. Gölün serin su
ile dolmamış bir yeri kalmaz. Aynı şekilde bir izdeş samādhiden
doğan neşe ve mutlulukla bedenini doldurur ve tamamen sarar, neşe
ve mutluluğu bütünüyle bedenine yayar, neşe ve mutluluk tüm bedeni
kaplar. Bedende samādhiden doğan neşe ve mutluluğun yayılmadığı bir
yer kalmaz.</p>
<p>Bir izdeş beden farkındalığını işte bu şekilde de
geliştirir.</p>
<p>Ayrıca izdeş neşenin sönüp gitmesiyle tarafsızlık, farkındalık
ve durumsal farkındalıkla üçüncü jhānaya girer. Soylu kişilerin
'tarafsız ve farkında olarak mutluluk içerisinde meditasyonda olma'
olarak tanımladıkları halde kalır. Neşeden özgürleşmiş mutlulukla
bedenini doldurur ve tamamen sarar, mutluluğu bütünüyle bedenine
yayar, mutluluk tüm bedeni kaplar.</p>
<p>Tıpkı mavi, pembe ya da beyaz nilüferlerle dolu bir havuz
gibidir. Bu nilüferlerden bazıları suyun içerisinde büyür ve suyun
dışına çıkmadan gelişir, suyun altında serpilirler. Uçlarından
köklerine kadar soğuk suyla kaplanmış, suya dalmış, suyla dolmuş ve
suya doymuşlardır; soğuk suyla kaplanmamış hiçbir bölümleri yoktur.
Aynı şekilde bir izdeş neşeden özgürleşmiş mutlulukla bedenini
doldurur ve tamamen sarar, mutluluğu bütünüyle bedenine yayar,
mutluluk tüm bedeni kaplar. Bedenin neşeden özgürleşmiş mutlulukla
dolmamış bir parçası kalmaz.</p>
<p>Bir izdeş beden farkındalığını işte bu şekilde de
geliştirir.</p>
<p>Ayrıca izdeş tıpkı daha önceden neşe ve acının sönüp gittiği
gibi mutluluk arayışı ve ızdıraptan kaçışın da sonlanmasıyla
dördüncü jhānaya girer, saf bir tarafsızlıkla ve farkındalıkla haz
ve acıdan özgür bir şekilde burada kalır.</p>
<p>Sadece oturur ve zihnindeki saf ve parlak ışıltı bedenine
yayılır. Bedende zihnin saf ve parlak ışıltısıyla dolmamış bir
bölüm kalmaz. Bu, baştan ayağa kadar beyaz bir kumaşla örtülmüş
şekilde oturan biri gibidir. Bedende beyaz kumaşla kaplanmamış bir
bölüm kalmaz. Aynı şekilde sadece oturur ve zihnindeki saf ve
parlak ışıltı bedenine yayılır. Bedende zihnin saf ve parlak
ışıltısıyla dolmamış bir bölüm kalmaz.</p>
<p>İşte bu şekilde özenle, şevkle ve kararlılıkla meditasyonda
kaldığında sıradan yaşamın anıları ve düşünceleri terk edilir.
Zihni içsel olarak sakinleşir, kıpırtısızlaşır, birleşir ve
samādhiye dalar.</p>
<p>Bir izdeş beden farkındalığını işte bu şekilde de
geliştirir.</p>
<p>Beden farkındalığı geliştiren ve bunu düzenli uygulayan herkeste
berrak görüşe giden yolda rol oynayan tüm ehil nitelikler
bulunur.</p>
<p>Büyük bir okyanusu aklına getiren herkes bu okyanusa akan tüm
nehirleri de buna dahil eder.</p>
<p>Aynı şekilde beden farkındalığı geliştiren ve bunu düzenli
uygulayan herkeste berrak görüşe giden yolda rol oynayan tüm ehil
nitelikler bulunur.</p>
<p>Bir izdeş beden farkındalığı geliştirmediyse veya bunu düzenli
uygulamıyorsa Māra bir zayıflık bulur ve onu ele geçirir.</p>
<p>Diyelim ki bir kişi ağır bir yuvarlak taşı ıslak kil yığınına
fırlatsın.</p>
<p>Ne düşünüyorsunuz izdeşler? O ağır taş ıslak kil yığınına nüfuz
eder mi?"</p>
<p>"Evet Efendim."</p>
<p>"Aynı şekilde bir izdeş beden farkındalığı geliştirmediyse veya
bunu düzenli uygulamıyorsa Māra bir zayıflık bulur ve onu ele
geçirir.</p>
<p>Kurumuş ve pörsümüş bir kütük düşünün. Ardından ateş yakmayı ve
ısınmayı düşünen bir kişi elinde matkap ile bu kütüğü bulsun.</p>
<p>Ne düşünüyorsunuz izdeşler? Bu kişi kurumuş ve pörsümüş bu
kütüğe matkapla delik açarak ateş yakabilir ve ısı üretebilir
mi?"</p>
<p>"Evet Efendim."</p>
<p>"Aynı şekilde bir izdeş beden farkındalığı geliştirmediyse veya
bunu düzenli uygulamıyorsa Māra bir zayıflık bulur ve onu ele
geçirir.</p>
<p>Bir su testisinin bir sehpanın üzerine içi tamamen boş bir
şekilde yerleştirildiğini varsayalım. Sonra bir kişi elinde yüklü
bir miktar su ile buraya gelsin.</p>
<p>Ne düşünüyorsunuz izdeşler? Bu kişi suyu testiye dökebilir
mi?"</p>
<p>"Evet Efendim."</p>
<p>"Aynı şekilde bir izdeş beden farkındalığı geliştirmediyse veya
bunu düzenli uygulamıyorsa Māra bir zayıflık bulur ve onu ele
geçirir.</p>
<p>Bir izdeş beden farkındalığı geliştirdiyse ve bunu düzenli
uyguluyorsa Māra bir zayıflık bulamaz ve onu ele geçiremez.</p>
<p>Bir kişinin tamamı sert ağaçtan yapılmış bir kapı paneline hafif
bir ip yumağı fırlattığını varsayalım.</p>
<p>Ne düşünüyorsunuz izdeşler? Bu hafif yün yumağı paneli delebilir
mi?"</p>
<p>"Hayır Efendim."</p>
<p>"Aynı şekilde bir izdeş beden farkındalığı geliştirdiyse ve bunu
düzenli uyguluyorsa Māra bir zayıflık bulamaz ve onu ele
geçiremez.</p>
<p>Henüz ıslak olan ve reçineli bir kütük olduğunu varsayalım.
Ardından ateş yakmayı ve ısınmayı düşünen bir kişi elinde matkap
ile bu kütüğü bulsun.</p>
<p>Ne düşünüyorsunuz izdeşler? Bu kişi henüz ıslak olan ve reçineli
bu kütüğe kuru bir arazide de olsa, sudan uzak bir yerde de olsa
matkapla delik açarak ateş yakabilir ve ısı üretebilir mi?"</p>
<p>"Hayır Efendim."</p>
<p>"Aynı şekilde bir izdeş beden farkındalığı geliştirdiyse ve bunu
düzenli uyguluyorsa Māra bir zayıflık bulamaz ve onu ele
geçiremez.</p>
<p>Bir su testisinin bir sehpa üzerine konulduğunu, bir karganın
buradan su içebileceği şekilde ağzına kadar suyla dolu olduğunu
varsayalım. Sonra bir kişi elinde yüklü bir miktar su ile buraya
gelsin.</p>
<p>Ne düşünüyorsunuz izdeşler? Bu kişi suyu testiye dökebilir
mi?"</p>
<p>"Hayır Efendim."</p>
<p>"Aynı şekilde bir izdeş beden farkındalığı geliştirdiyse ve bunu
düzenli uyguluyorsa Māra bir zayıflık bulamaz ve onu ele
geçiremez.</p>
<p>Bir izdeş beden farkındalığı geliştirdiğinde ve bunu düzenli
uyguladığında zihnini içgörüyle anlaşılabilecek her bir şeye
yönlendirebilir ve onu içgörü ile kavrar. Bunların tümü erişim
alanı içinde olduğu için bu şeyleri anlayabilme yeteneğine
sahiptir.</p>
<p>Bir su testisinin bir sehpa üzerine konulduğunu, bir karganın
buradan su içebileceği şekilde ağzına kadar suyla dolu olduğunu
varsayalım. Güçlü bir kişi bu testiyi bir yana eğse su taşar
mıydı?"</p>
<p>"Evet Efendim."</p>
<p>"Bir izdeş beden farkındalığı geliştirdiğinde ve bunu düzenli
uyguladığında zihnini içgörüyle anlaşılabilecek her bir şeye
yönlendirebilir ve onu içgörü ile kavrar. Bunların tümü erişim
alanı içinde olduğu için bu şeyleri anlayabilme yeteneğine
sahiptir.</p>
<p>Düz bir arazide, duvarla çevrili kare bir nilüfer havuzu
olduğunu ve bu havuzun bir karganın buradan su içebileceği şekilde
ağzına kadar dolu olduğunu varsayalım.</p>
<p>Ne düşünüyorsunuz izdeşler? Eğer güçlü bir adam herhangi bir
taraftan duvarı delse su dışarı akar mıydı?"</p>
<p>"Evet Efendim."</p>
<p>"Bir izdeş beden farkındalığı geliştirdiğinde ve bunu düzenli
uyguladığında zihnini içgörüyle anlaşılabilecek her bir şeye
yönlendirebilir ve onu içgörü ile kavrar. Bunların tümü erişim
alanı içinde olduğu için bu şeyleri anlayabilme yeteneğine
sahiptir.</p>
<p>Safkan atların koşulduğu bir at arabasının bir dört yol ağzında
hazır bir şekilde durduğunu varsayalım.</p>
<p>Usta bir at terbiyecisi, usta bir at arabacısı dizginleri sağ
eline, kırbacı ise sol eline alarak at arabasına biner. İstediği
yere istediği zaman gidip gelebilir.</p>
<p>Bir izdeş beden farkındalığı geliştirdiğinde ve bunu düzenli
uyguladığında zihnini içgörüyle anlaşılabilecek her bir şeye
yönlendirebilir ve onu içgörü ile kavrar. Bunların tümü erişim
alanı içinde olduğu için bu şeyleri anlayabilme yeteneğine
sahiptir.</p>
<p>Beden farkındalığı aşama aşama geliştirildiğinde ve
uygulandığında, bir araç ve temel haline getirildiğinde,
sürdürüldüğünde, pekiştirildiğinde ve şevkle hayata geçirildiğinde
bundan on fayda bekleyebilirsiniz.</p>
<p>Açgözlülük ve hoşnutsuzluğu yenerler, doğan açgözlülük ve
hoşnutsuzluğun ustalıkla üstesinden gelerek yaşarlar.</p>
<p>Korku ve dehşeti yenerler, doğan korku ve dehşetin üstesinden
gelerek yaşarlar.</p>
<p>Soğuğa, sıcağa, açlığa ve susuzluğa; sineklerle,
sivrisineklerle, rüzgarla, güneşle ve sürüngenlerle temasa; kaba ve
hoş karşılanmayacak eleştirilere; keskin, şiddetli, akut, tatsız,
nahoş ve hayati tehlike arz eden fiziksel acılara katlanırlar.</p>
<p>Dört jhānaya yani şimdiki zamanda mutluluk veren yüksek zihin
hallerine istedikleri zaman zorlanmadan ve sıkıntı yaşamadan
ulaşırlar.</p>
<p>Psişik güçlerin birçok çeşidini kullanırlar: Kendilerini
çoğaltır, ardından tekrar tek hale gelirler… Bedenlerini Brahmā
boyutuna kadar çıkarabilirler.</p>
<p>Saf ve insanüstü bir duyma becerisi ile yakın ya da uzak, insani
ve tanrısal her türlü sesi duyarlar.</p>
<p>Diğer varlıkların ve insanların zihinlerini kendi zihinleriyle
anlarlar.</p>
<p>Geçmiş yaşamların pek çok türünü özellikleri ve ayrıntılarıyla
birlikte hatırlarlar.</p>
<p>Saf ve insanüstü görme becerisi ile bilinçli varlıkların ölümünü
ve yeniden doğumunu görürler. Kammalarına uygun şekilde nasıl
dezavantajlı ve avantajlı, güzel ve çirkin, talihli ve talihsiz
yeniden doğumlar yaşadıklarını anlarlar.</p>
<p>Bu yaşamda kalbin kusursuz özgürleşmesine ve bilgelik yoluyla
özgürleşmeye ulaşabilirler. Zihnin bozulmalarının sonlanmasıyla
içgörüye ulaşırlar ve bunun farkındalığıyla yaşarlar.</p>
<p>Beden farkındalığı aşama aşama geliştirildiğinde ve
uygulandığında, bir araç ve temel haline getirildiğinde,
sürdürüldüğünde, pekiştirildiğinde ve şevkle uygulandığında işte bu
on faydayı bekleyebilirsiniz."</p>
<p>Kutlu Kişi bunları söyledi. Kutlu Kişi'nin sözlerinden
memnuniyet duyan izdeşler bu sözleri onayladı.</p>
<p><br></p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
