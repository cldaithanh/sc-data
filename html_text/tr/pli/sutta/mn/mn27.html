<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='mn27' lang='tr'>
<header>
<h1>27. Filin Ayak İzi Benzetmesi</h1>
</header>
<p>Bir seferinde Kutlu Kişi Savatthi yakınlarındaki Jeta Korusu'nda
Anāthapiṇḍika'nın manastırında konaklıyordu.</p>
<p>Aynı zamanlarda bir brahmin rahibi olan Jāṇussoṇi kısraklar
tarafından çekilen bembeyaz bir at arabası ile gün ortasında
Savatthi'den ayrıldı. Münzevi Pilotaka'nın ileriden geldiğini gördü
ve ona şöyle söyledi: "Vacchāyana Usta gün ortasında nereden
geliyorsunuz?"</p>
<p>"Şu an Soylu Gotama'nın huzurundan geliyorum efendim."</p>
<p>"Soylu Gotama'nın bilgeliğinin derinliği hakkında ne
düşünüyorsunuz? Sizce kendisi tam aydınlanmaya ulaşmış mı?"</p>
<p>"Saygıdeğer dostum, ben kim oluyorum da Soylu Gotama'nın
bilgeliğinin derinliğine dair yargılar üretebiliyorum? Onun
seviyesini anlayabilmek için onunla aynı seviyede olmak
gerekir."</p>
<p>"Saygıdeğer Vacchāyana Soylu Gotama'yı yüce bir şekilde
övüyor."</p>
<p>"Ben kim oluyorum da Soylu Gotama'yı övüyorum? O, övgü alan
tanrılar ve insanlar tarafından en yüksek övgüye layık görülen
kişidir.</p>
<p>"Ancak hangi sebeple siz Soylu Gotama'ya bu derece
bağlısınız?"</p>
<p>"Usta bir fil takipçisinin fil dolu bir ormana girdiğini
düşünün. Fil takipçisi orada büyük bir filin uzun ve geniş ayak
izini görür. Şu sonucu çıkarır: 'Bu büyük erkek bir fil
olmalı!'</p>
<p>Benzer şekilde ben de Soylu Gotama'nın dört ayak izini gördüğüm
için şu sonucu çıkardım: 'Kutlu Kişi Tam ve Mutlak Aydınlamış bir
Budha'dır. Öğreti en mükemmel şekilde açıklanmıştır. Saṅgha en
doğru şekilde çalışıyor.'</p>
<p>Hangi dört?</p>
<p>[1]İlk olarak zeki soylular tanıdım, başkalarının doktrinlerinde
ustalaşmış, saç kılını ikiye ayırabilecek incelikte çalışan ve
başarılı olan kişiler. 'Efendiler, Soylu Gotama şu köye veya şu
kasabaya gelecekmiş.' diye duyarlar. Kafalarında bir soru
oluştururlar. 'Soylu Gotama'ya gidip ona bu soruyu sorarız. Eğer şu
şekilde yanıt verirse bu şekilde çürütürüz, eğer bu şekilde yanıt
verirse şu şekilde çürütürüz.' diye düşünürler.</p>
<p>Geldiğini duyduklarında ona yaklaşırlar. Soylu Gotama onları
Dhamma konuşması ile eğitir, yüreklendirir, teşvik eder ve onlara
ilham verir. Sorularını soracak fırsat bile bulamaz, Soylu
Gotama'nın yanıtını çürütemezler. Her durumda onun izdeşleri
olurlar. Soylu Gotama'nın bu ilk ayak izini gördüğümde şu sonucu
çıkardım: 'Kutlu Kişi Tam ve Mutlak Aydınlamış bir Budha'dır.
Öğreti en mükemmel şekilde açıklanmıştır. Saṅgha en doğru şekilde
çalışıyor.'</p>
<p>[2] Ayrıca zeki brahmin rahipleri tanıdım… [3] Sıradan hayat
yaşayan insanlar tanıdım… hepsi Soylu Gotama'nın öğrencisi
oldular.</p>
<p>[4] Ayrıca zeki münzeviler tanıdım, başkalarının doktrinlerinde
ustalaşmış, saç kılını ikiye ayırabilecek incelikte çalışan ve
başarılı olan münzeviler… Sorularını soracak fırsat bile bulamaz,
Soylu Gotama'nın yanıtını çürütemezler. Daima ondan sıradan hayatı
bırakıp rahip olmalarına izin vermesini isterler. O da onlara izin
verir. Rahip hayatına geçip münzeviliği sürdürdüklerinde, soylu
çabayı şevkle geliştirdiklerinde, kararlılıkla çalıştıklarında
kutsal yolun en yüce sonuna bu hayatta ulaşırlar. Dünya hayatını
terk edip evsiz hayata geçiş yapan kişilerin ulaşmak istediği
hedefe kendi içgörüleriyle ulaşmış olarak yaşarlar.</p>
<p>Şöyle derler: 'Neredeyse kaybolmuştuk! Neredeyse yok oluyorduk!
Çünkü geçmişte rahip, brahmin ve kusursuz kişiler olduğumuzu iddia
ederdik ancak bunların hiçbiri değildik. Şimdi gerçekten rahip,
brahmin ve kusursuz kişiler olduk!' Soylu Gotama'nın bu dördüncü
ayak izini gördüğümde şu sonucu çıkardım: 'Kutlu Kişi Tam ve Mutlak
Aydınlamış bir Budha'dır. Öğreti en mükemmel şekilde açıklanmıştır.
Saṅgha en doğru şekilde çalışıyor.'</p>
<p>Soylu Gotama'nın bu dört ayak izini gördüğüm için şu sonucu
çıkardım: 'Kutlu Kişi Tam ve Mutlak Aydınlanmış bir Budha'dır.
Öğreti en mükemmel şekilde açıklanmıştır. Saṅgha en doğru şekilde
çalışıyor.'"</p>
<p>O konuştuktan sonra Jāṇussoṇi arabasından indi, cübbesini bir
omzunun üzerine attı, birleştirdiği avuçlarını Budha'ya doğru
kaldırdı ve bu içten duyguyu üç kez dile getirdi:</p>
<p>"Kutlu Kişi'ye, Kusursuz Kişi'ye, Mutlak Aydınlanmış Budha'ya
sığınırım!</p>
<p>Kutlu Kişi'ye, Kusursuz Kişi'ye, Mutlak Aydınlanmış Budha'ya
sığınırım!</p>
<p>Kutlu Kişi'ye, Kusursuz Kişi'ye, Mutlak Aydınlanmış Budha'ya
sığınırım!</p>
<p>Umarım bir gün Saygıdeğer Gotama ile tanışırım ve onunla
konuşabiliriz."</p>
<p>Sonra Brahmin Jāṇussoṇi Budha'nın yanına gitti ve onunla
selamlaştı. Selamlaşmaları ve nazik sohbetleri bittiğinde bir
kenara oturdu ve Budha'ya münzevi Pilotika ile konuştukları her
şeyi anlattı.</p>
<p>O anlattıktan sonra Budha ona şöyle dedi: "Brahmin, filin ayak
izi benzetmesi henüz ayrıntılı olarak tamamlanmadı. Detaylı olarak
nasıl tamamlanacağına gelince dikkatinizi tam olarak verin ve
dinleyin, anlatacağım."</p>
<p>"Peki Efendim." diye yanıtladı Jāṇussoṇi. Budha şunları
söyledi:</p>
<p>"Bir fil avcısının fillerin olduğu bir ormana gireceğini
varsayalım. Orada büyük bir filin uzun ve geniş ayak izini
gördüğünde yetenekli bir fil avcısı hemen şu sonuca varmaz: 'Bu
büyük erkek bir fil olmalı.' Neden? Çünkü bir fil ormanında büyük
ayak izleri olan cüce dişi filler de vardır ve bu ayak izi
onlarınki de olabilir.</p>
<p>Yetenekli bir fil avcısı büyük bir ayak izi ve yüksek yerlerde
işaretler görene kadar yolu takip etmeye devam eder, yine de şu
sonuca varmaz: 'Bu büyük erkek bir fil olmalı.' Neden? Çünkü bir
fil ormanında uzun hortumlu ve büyük ayak izleri olan uzun boylu
dişi filler de vardır ve bu ayak izi onlarınki de olabilir.</p>
<p>Büyük bir ayak izi, yüksek yerlerde işaretler ve diş izleri
görene kadar yolu takip etmeye devam eder. Yetenekli bir fil avcısı
yine de şu sonuca varmaz: 'Bu büyük erkek bir fil olmalı.' Neden?
Çünkü bir fil ormanında büyük ayak izleri olan uzun ve yetişkin
dişi filler de vardır ve bu ayak izi onlarınki de olabilir.</p>
<p>Büyük bir ayak izi, yüksek yerlerde işaretler, diş izleri ve
kırılmış dallar görene kadar yolu takip etmeye devam eder ve o
büyük erkek filin bir ağacın gölgesinde veya açıkta yürüdüğünü,
ayakta durduğunu, oturduğunu veya uzandığını görür. Sonra şu sonuca
varır: 'İşte bu, o büyük erkek fil.'</p>
<p>Aynı şekilde brahmin, bu dünyada bir Aydınlanmış Kişi ortaya
çıkar; saf ve mutlak bir şekilde uyanmış, bilgisi ve eylemleri
eksiksiz, Nibbāna'ya ulaşmış, kainatı bilen, eğitilebilecek
olanların eşsiz eğitmeni, tanrıların ve insanların öğretmeni,
aydınlanmış ve kutsanmış. Bu dünyayı <span class='add'>(tüm
devaları, Māraları, Brahmāları, münzevileri ve keşişleri de
kapsayacak şekilde)</span> doğrudan bilgiye ulaştıran sezgileri ile
keşfeder ve bunun diğerleri tarafından da bilinmesini sağlar.
Başlangıcında mutluluk veren, ortasında mutluluk veren ve sonunda
mutluluk veren Dhamma'yı anlaşılır sözlerle öğretir. Detaylarında
ve özünde kutsal olan saf ve mükemmel öğretiyi ortaya koyar.</p>
<p>Dhamma'yı duyan bir aile reisi ya da onun oğlu Tathāgata'ya
inanç duyar ve şöyle düşünür: 'Ev yaşamı kısıtlayıcı ve zihin
bulandırıcı. Çekinikliğe giden yol <span class='add'>(evsiz
yaşam)</span> ise sınırsız. Parlatılmış bir deniz kabuğu gibi
tamamen mükemmel ve tamamen saf bir şekilde kutsal yaşamı pratik
etmek evde yaşayan biri için kolay değil. Saçımı ve sakalımı tıraş
edip safran rengi cübbeyi giysem ve ev yaşantısından evsizliğe
geçsem nasıl olur?' Böylece bir süre sonra sahip olduğu irili
ufaklı tüm varlıkları bırakır, geniş ya da küçük akraba çevresini
terk eder, saçını ve sakalını tıraş eder, safran rengi cübbesini
giyer ve ev yaşantısından evsiz yaşama geçer.</p>
<p>Bir kez yola girdiğinde izdeşlerin eğitimini ve yaşam tarzlarını
takip eder. Varlıklara zarar vermeyi ve can almayı bırakır, sopa ve
kılıca başvurmaz. Özenli ve naziktir, tüm canlılar için şefkat dolu
bir kalple yaşar.</p>
<p>Çalmayı bırakır. Sadece verileni alır ve sadece verilenle
yetinir. Hırsızlıktan arınarak zihnini saf tutar.</p>
<p>Yanlış cinsel eylemi bırakır. Bekar bir hayat sürer, kaba cinsel
eylemlerden uzak yaşar.</p>
<p>Yalan sözlerden kaçınır. Sadece gerçeği söyler, gerçeğe bağlı
yaşar. Dürüst, berrak, güvenilirdir ve sözleriyle dünyayı
kandırmaz.</p>
<p>Bölen ve ayıran sözlerden kaçınır. İnsanları birbirine düşürmek
için bir yerde duyduğunu başka bir yerde tekrarlamaz. Bunun yerine
birliği destekleyerek, uyumdan keyif alarak, uyumu severek ve uyumu
teşvik eden sözler söyleyerek ayrılmış olanları buluşturur.</p>
<p>Kaba konuşmayı bırakır. Yumuşak, kulağa hoş gelen, güzel, kalbe
dokunan, nazik, huzur veren, uygun bir dille konuşur.</p>
<p>Bitkilere ve tohumlara zarar vermekten kaçınır. Günde sadece tek
öğün yemek yer, akşam yemeğinden ve yanlış zamanda yemek yemekten
kaçınır. Dans etmekten, şarkı söylemekten, müzikten, gösteri
izlemekten kaçınır. Süs eşyası takmaktan, kendisini esanslar ve
makyajla güzelleştirmekten kaçınır. Yüksek ve lüks yataklardan
kaçınır. Altın ve para, çiğ tahıl, çiğ et, kadın ve kız çocukları,
erkek ve kadın köleler, keçi ve koyun, tavuk ve domuz, fil, inek,
at ve kısrak, arazi ve mülk kabul etmekten kaçınır. Ayak işleri
yapmaktan ve mesaj taşımaktan, ticaretten, ağırlıkları, metalleri
ve ölçüleri değiştirip bozmaktan, rüşvet, sahtekarlık, hile ve
dolandırıcılıktan, yaralama, öldürme, adam kaçırma, soygunculuk,
yağma ve şiddetten uzak durur.</p>
<p>Bedenini korumak için cübbe ile, karnını doyurmak için sadaka
ile yetinir. Nereye giderse gitsin yanına sadece bunları alarak
yola çıkar. Nereye uçarsa uçsun tek yükü kanatları olan bir kuş
gibidir. Aynı şekilde bir izdeş bedenini korumak için cübbe,
karnını doyurmak için sadaka ile yetinir. Nereye giderse gitsin
yanına sadece bunları alarak yola çıkar. Bu soylu erdem anlayışıyla
tümüyle donandığında tüm suçlamalardan uzak kalabileceği bir
mutluluğu içsel olarak deneyimler.</p>
<p>Gözleriyle bir görüntü gördüğünde bu görüntünün özellikleri ve
detaylarında kaybolmaz. Görme duyusu dizginlenmezse ehil olmayan
açgözlülük ve şiddet gibi kötü nitelikler baskın hale gelecektir.
Bu sebeple dizginleme pratiği yapar, görme duyusunu korur ve onu
dizginlemeyi başarır. Kulaklarıyla bir ses duyduğunda… Burnuyla bir
koku aldığında… Diliyle bir tat aldığında… Bedeninde dokunma hissi
oluştuğunda… Zihninde bir düşünce ile temas ettiğinde bunun
özellikleri ve detaylarında kaybolmaz. Düşünme duyusu
dizginlenmezse ehil olmayan açgözlülük ve şiddet gibi kötü
nitelikler baskın hale gelecektir. Bu sebeple dizginleme pratiği
yapar, <span class='add'>(düşünme organı olan)</span> zihni korur
ve onu dizginlemeyi başarır. Soylu bir şekilde duyularını
dizginlediğinde içinde saf bir mutluluk deneyimler.</p>
<p>İleri giderken ve geri gelirken, ileriye ve yana bakarken,
kollarını bükerken ve uzatırken, iç cübbesini, dış cübbesini ve
sadaka kasesini taşırken, yerken, içerken, çiğnerken ve tadarken,
bağırsaklarını boşaltırken ve idrarını yaparken, yürürken, ayakta
dururken, otururken, yatarken, uyanırken, konuşurken, sessiz
kalırken durumsal farkındalıkla hareket eder.</p>
<p>Erdemlerinin soylulara özgü bütünlüğüyle, soylulara özgü
halinden memnuniyetle, soylulara özgü şekilde duyuların
korunmasıyla, soylulara özgü bu farkındalıkla ve durumsal
farkındalıkla vahşi doğada, bir ağacın gölgesinde, bir tepede, bir
vadide, dağda bir mağarada, bir mezarlıkta, açıkta veya saman
yığınının üzerinde bir inziva mekanı seçer.</p>
<p>Sadaka toplamaktan döner, yemeğini yer, bacaklarını çaprazlar,
bedenini dikleştirdikten sonra farkındalığı öne getirir.</p>
<p>Dünya için duyduğu açgözlülüğü bırakarak açgözlülükten
özgürleşmiş bir kalple meditasyonda kalır, zihnini açgözlülükten
arındırır. Art niyeti bırakarak art niyetten özgürleşmiş bir
zihinle meditasyonda kalır, tüm canlı varlıklara karşı şefkat
geliştirerek zihnini art niyetten arındırır. Tembellik ve
uyuşukluğu terk ederek tembellik ve uyuşukluktan özgürleşmiş bir
zihinle meditasyonda kalır, ışığı algılayarak, farkında ve uyanık
olarak, zihnini tembellik ve uyuşukluktan arındırır. Endişe ve
pişmanlığı bırakarak huzursuzluktan uzak bir şekilde meditasyonda
kalır, içsel olarak huzurla dolan zihnini endişe ve pişmanlıktan
arındırır. Şüpheyi terk ederek ve şüphenin ötesine geçerek
meditasyonda kalır, ehil nitelikler konusunda kararsızlığa
kapılmadan zihnini şüpheden arındırır.</p>
<p>Bilgeliği zayıflatan zihinsel kusurları yani beş engeli bırakır.
Böylece duyusal hazlardan ve ehil olmayan zihinsel hallerden el
etek çekerek zihnin çekiniklikten doğan neşe ve mutluluğa
yönlenmesi ve bu neşe ve mutluluğa kesintisiz bir şekilde bağlı
kalmasıyla birinci jhānaya girer ve orada kalır. İşte Brahmin, bu
'Aydınlanmış Kişi'nin ayak izi' olarak adlandırılır aynı zamanda
'Aydınlanmış Kişi'nin izi' ve 'Aydınlanmış Kişi'nin işareti' olarak
da bilinir. Fakat soylu bir izdeş henüz şu sonuca varmaz: 'Kutlu
Kişi Tam ve Mutlak Aydınlamış bir Budha'dır. Öğreti en mükemmel
şekilde açıklanmıştır. Saṅgha en doğru şekilde çalışıyor.'</p>
<p>Ardından zihnin yönlenmesi ve bağlı kalması sonlandığında zihin
yönlenmeden ve bağlı kalmadan ikinci jhānaya girer,
kıpırtısızlıktan doğan neşe ve mutluluğa eşlik eden tek noktaya
odaklılığı ve içsel berraklığı deneyimleyerek burada kalır. İşte bu
da 'Aydınlanmış Kişi'nin ayak izi' olarak adlandırılır.</p>
<p>Ardından neşenin sönüp gitmesiyle tarafsızlık, durumsal
farkındalık ve farkındalıkla üçüncü jhānaya girer ve Soylu
kişilerin 'tarafsız ve farkında olarak mutluluk içerisinde
meditasyonda olma' olarak tanımladıkları halde kalır. İşte bu da
'Aydınlanmış Kişi'nin ayak izi' olarak adlandırılır.</p>
<p>Ardından tıpkı daha önceden neşe ve acının sönüp gittiği gibi
mutluluk arayışı ve ızdıraptan kaçışın da sonlanmasıyla dördüncü
jhānaya girer, saf bir tarafsızlıkla ve farkındalıkla haz ve acıdan
özgür bir şekilde burada kalır. İşte bu da 'Aydınlanmış Kişi'nin
ayak izi' olarak adlandırılır.</p>
<p>Zihni bu şekilde samādhiye daldığında, arınmış ve berrak,
lekesiz, kusurlardan özgürleşmiş, uyumlu, şekil alabilen, düz bir
hatta durabilen ve yerinden oynatılamaz bu zihni geçmiş yaşamların
bilgisini hatırlamaya yönlendirir. Geçmiş yaşamların pek çok türünü
özellikleri ve ayrıntılarıyla birlikte hatırlar. Bir başka ifadeyle
bir, iki, üç, dört, beş, on, yirmi, otuz, kırk, elli, yüz, bin, yüz
bin yeniden doğumu; pek çok evren hayatı boyunca süren kozmik
büzülmeyi, pek çok evren hayatı boyunca süren kozmik genleşmeyi ve
pek çok evren hayatı boyunca süren kozmik büzülme ve genleşmeyi
anımsar. Birçok geçmiş yaşamını özellikleri ve detaylarıyla
hatırlar. İşte bu da 'Aydınlanmış Kişi'nin ayak izi' olarak
adlandırılır.</p>
<p>Zihni bu şekilde samādhiye daldığında, arınmış ve berrak,
lekesiz, kusurlardan özgürleşmiş, uyumlu, şekil alabilen, düz bir
hatta durabilen ve yerinden oynatılamaz bu zihni bilinçli
varlıkların ölümünün ve yeniden doğumunun bilgisine yönlendirir.
Saf ve insanüstü görme yetisini kullanarak bilinçli varlıkların
kammalarına uygun şekilde nasıl yeniden doğduklarını anlar. İşte bu
da 'Aydınlanmış Kişi'nin ayak izi' olarak adlandırılır.</p>
<p>Zihni bu şekilde samādhiye daldığında, arınmış ve berrak,
lekesiz, kusurlardan özgürleşmiş, uyumlu, şekil alabilen, düz bir
hatta durabilen ve yerinden oynatılamaz bu zihni zihinsel
kusurların sona ermesinin bilgisine yönlendirir. Tam olarak anlar:
'Bu, ızdırap... Bu, ızdırabın kaynağı... Bu, ızdırabın
sonlanması... Bu, ızdırabın sonlanmasına götüren yol.' Tam olarak
anlar: 'Bunlar zihnin bozulmaları... Bu, zihnin bozulmalarının
kaynağı... Bu, zihnin bozulmalarının sonlanması... Bu, zihnin
bozulmalarının sonlanmasına götüren yol.' İşte brahmin, bu da
'Aydınlanmış Kişi'nin ayak izi' olarak adlandırılır aynı zamanda
'Aydınlanmış Kişi'nin izi' ve 'Aydınlanmış Kişi'nin işareti' olarak
da bilinir. Bu noktada soylu bir izdeş henüz kutsal yolun nihai
hedefine varmamış da olsa şu sonuca ulaşmıştır: 'Kutlu Kişi Tam ve
Mutlak Aydınlamış bir Budha'dır. Öğreti en mükemmel şekilde
açıklanmıştır. Saṅgha en doğru şekilde çalışıyor.'</p>
<p>Kalbi böylece bilerek ve böylece görerek duyusal arzuların
yarattığı bozulmalardan, yeniden var olma arzusunun yarattığı
bozulmalardan ve cehaletin yarattığı bozulmalardan özgürleşir.
Özgürlüğe ulaştığında özgürlüğe ulaştığını bilir.</p>
<p>Anlar ki 'Doğum tükendi, kutsal bir hayat yaşandı, yapılması
gereken her şey yapıldı, bu hayatta herhangi bir varoluş boyutunda
yaşanacak başka bir doğum kalmadı.' Brahmin! İşte bu 'Aydınlanmış
Kişi'nin ayak izi' olarak adlandırılır aynı zamanda 'Aydınlanmış
Kişi'nin izi' ve 'Aydınlanmış Kişi'nin işareti' olarak da bilinir.
Bu noktada soylu bir izdeş şu sonuca varır: 'Kutlu Kişi Tam ve
Mutlak Aydınlamış bir Budha'dır. Öğreti en mükemmel şekilde
açıklanmıştır. Saṅgha en doğru şekilde çalışıyor.' İşte bu noktada
filin ayak izi benzetmesi detaylı bir şekilde tamamlanır."</p>
<p>O konuştuktan sonra brahmin Jāṇussoṇi Budha'ya şöyle dedi:
"Mükemmel Saygıdeğer Gotama! Mükemmel! Adeta altüst olmuş bir şeyi
yerli yerine oturttunuz. Kayıp olan şeyin bulunmasını sağladınız.
Kaybolmuş olanlara yolu işaret ettiniz. Görebilecek olanların
görebilmesi için sanki bir lamba ile yolu aydınlattınız. Böylelikle
Dhamma'yı birçok yönden berrak ve anlaşılır hale getirdiniz.
Saygıdeğer Gotama'ya, Dhamma'ya ve Saṅgha'ya sığınıyorum. Bugünden
itibaren Saygıdeğer Gotama'nın beni hayat boyu kendisine sığınan
sıradan ev hayatı yaşayan bir izdeş olarak hatırlamasını
diliyorum."</p>
<footer>
<p lang='en'>Translated by: <span class='author'>Yankı Çelik ve
Ufuk Çakmakçı</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Yankı Çelik ve Ufuk
Çakmakçı</span></p>
<p>Yayınlama yılı: <span class='publication-date'>2024</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
