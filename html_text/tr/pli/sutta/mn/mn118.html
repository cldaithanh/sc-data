<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='mn118' lang='tr'>
<header>
<h1>118. Nefes Farkındalığı</h1>
</header>
<p>Duydum ki Kutlu Kişi bir seferinde yanında Saygıdeğer Sāriputta,
Saygıdeğer Maha Moggallana, Saygıdeğer Mahākassapa, Saygıdeğer
Mahākaccāna, Saygıdeğer Maha Kotthita, Saygıdeğer Maha Kappina,
Saygıdeğer Maha Cunda, Saygıdeğer Revata, Saygıdeğer Ānanda gibi
tanınmış kıdemli izdeşleri ve diğer kıdemli izdeşleri ile birlikte
Sāvatthī'de Migāra'nın annesinin sarayında Doğu Manastırı'nda
konaklamıştı. Bu fırsattan yararlanan kıdemli izdeşler bir yandan
öğretirken bir yandan çalışmalar konusunda talimatlar veriyorlardı.
Kıdemli izdeşlerden bazıları on izdeşe, bazıları yirmi izdeşe,
bazıları otuz izdeşe, bazıları ise kırk izdeşe öğretiyor ve
çalışmaları konusunda talimatlar veriyorlardı. Kendilerine kıdemli
izdeşler tarafından öğretilen ve çalışmaları konusunda talimatlar
verilen acemi izdeşler ise doğru değerlendirmeler ve anlayışlar
sayesinde peş peşe gelen uyanışlar yaşıyorlardı.</p>
<p>Bu sırada ayın on beşinci günü olan Uposatha gününde ve dolunay
gecesi Pāvārana seremonisinde Kutlu Kişi açık havada izdeşler
tarafından çevrelenmişti. Sessiz izdeş grubunu gözlemleyen Kutlu
Kişi onlara şöyle seslendi:</p>
<p>"İzdeşler, bu çalışmadan memnunum. Bu çalışmadan tümüyle
memnunum. Bu sebeple henüz ulaşmadığınıza ulaşmak, varamadığınıza
varmak ve fark etmediğinizi fark etmek için içinizde daha da güçlü
bir sebat geliştirin. Burada Sāvatthī'de, yağmurların dördüncü ayı
olan 'Beyaz Nilüfer' ayı boyunca <span class='add'>(bir ay
daha)</span> kalacağım."</p>
<p>Kırsalda yaşayan izdeşler "Kutlu Kişi Sāvatthī'de, yağmurların
dördüncü ayında, 'Beyaz Nilüfer' ayı boyunca <span class='add'>(bir
ay daha)</span> kalacak deniliyor." diye duyduklarında hep birlikte
Kutlu Kişi'yi görmek için Sāvatthī'ye doğru yola çıktılar.</p>
<p>Bunu duyan kıdemli izdeşler öğretilerini ve talimatlarını daha
da yoğunlaştırdılar. Kıdemli izdeşlerden bazıları on izdeşe,
bazıları yirmi izdeşe, bazıları otuz izdeşe, bazıları ise kırk
izdeşe öğretiyor ve çalışmaları konusunda talimatlar veriyorlardı.
Kendilerine kıdemli izdeşler tarafından öğretilen ve çalışmaları
konusunda talimatlar verilen acemi izdeşler ise doğru
değerlendirmeler ve anlayışlar sayesinde peş peşe gelen uyanışlar
yaşıyorlardı.</p>
<p>Bu sırada ayın on beşinci günü olan Uposatha gününde ve 'Beyaz
Nilüfer' ayının dolunay gecesinde, yağmurların dördüncü ayında,
açık havada izdeşler tarafından çevrelenmiş olan Kutlu Kişi sessiz
izdeş grubunu gözlemledikten sonra onlara şöyle seslendi:</p>
<p>"İzdeşler! Bu topluluk boş konuşmaktan uzaktır, boş konuşmaktan
arınmıştır ve yerinden oynatılamayacak şekilde özgürleşmiş
zihinlerden oluşur: İşte böyle bir izdeş topluluğudur bu.
Hediyelere layık, ikramlara layık, bağışlara layık, saygıya layık
ve dünyada eşi benzeri olmayan bir erdem kaynağıdır: İşte böyle bir
izdeş topluluğudur bu. Kendisine verilen küçük bir hediyeyi büyüten
ve büyük bir hediyeyi daha da büyük hale getiren: İşte böyle bir
izdeş topluluğudur bu. Dünyada nadir bulunur, onu görmek için erzak
gerektiren uzun yolculuklar göze alınır: İşte böyle bir izdeş
topluluğudur bu.</p>
<p>Bu izdeş topluluğunda zihinleri tümüyle arınıp özgürleşmeye
ulaşan, görevlerini tamamlayan, yüklerinden kurtulan, hakiki hedefe
ulaşan, yeniden var olma engelinden kurtulan ve gerçek uyanışa
ulaşan arhatlar var: İşte böyle bir izdeş topluluğudur bu.</p>
<p>Bu izdeş topluluğunda beş alt engelden arınarak <span class=
'add'>(Saf Boyutlarda)</span> doğacak ve burada tümüyle bağlarından
kurtularak bu boyuttan asla "geri dönmeyecek" olan izdeşler
<span class='add'>(anāgāmiler)</span> var: İşte böyle bir izdeş
topluluğudur bu.</p>
<p>Bu izdeş topluluğunda üç alt engeli aşarak ve tutkuları,
tiksintiyi, sanrıyı zayıflatarak bu sayede bu dünyaya yalnızca bir
kez daha dönecek ve bu son seferde ızdırabı sonlandıracak olan "bir
kez dönenler" <span class='add'>(sakadagamiler)</span> var: İşte
böyle bir izdeş topluluğudur bu.</p>
<p>Bu izdeş topluluğunda üç alt engeli tümüyle sonlandırarak emin
adımlarla uyanışa doğru ilerleyen ve bir daha asla talihsiz bir
boyutta doğmayacak olan "akışa girenler" <span class=
'add'>(sotapannalar)</span> var: İşte böyle bir izdeş topluluğudur
bu.</p>
<p>Bu izdeş topluluğunda kendilerini kesintisiz farkındalığın dört
odağını, dört doğru çabayı, insanüstü güçlerin dört bileşenini, beş
manevi yeteneği, beş gücü, aydınlanmanın yedi faktörünü ve Sekiz
Basamaklı Soylu Yol'u geliştirmeye adamış olanlar var: İşte böyle
bir izdeş topluluğudur bu.</p>
<p>Bu izdeş topluluğunda kendilerini kesintisiz olarak nefes alma
ve nefes verme farkındalığını korumaya adamış olanlar var: İşte
böyle bir izdeş topluluğudur bu.</p>
<p>Nefes alma-verme farkındalığı, üzerinde çalışılıp
geliştirildiğinde büyük bir sonuç ve büyük bir fayda sağlar. Nefes
alma-verme farkındalığı, üzerinde çalışılıp geliştirildiğinde dört
odaktaki kesintisiz farkındalığı doruğa ulaştırır. Farkındalığın
dört odağı, üzerinde çalışılıp kesintisiz farkındalık
geliştirildiğinde aydınlanmanın yedi faktörünü doruğa ulaştırır.
Yedi aydınlanma faktörü, üzerinde çalışılıp geliştirildiğinde
berrak görüşü ve özgürleşmeyi doruğa ulaştırır.</p>
<h2>Nefes Alma ve Nefes Verme Farkındalığı</h2>
<p>Peki nefes alma ve nefes verme farkındalığı büyük bir sonuç,
büyük bir fayda sağlayacak şekilde nasıl çalışılıp
geliştirilir?</p>
<p>Şöyle ki izdeş yabana gittiğinde bir ağacın gölgesinde ya da boş
bir binada sırtını dik tutarak bağdaş kurup oturur ve farkındalığı
öne getirir. Sadece aldığı nefesin farkındadır ve sadece verdiği
nefesin farkındadır.</p>
<p>A)</p>
<p>1- Uzun bir nefes aldığında 'Uzun bir nefes alıyorum.', uzun bir
nefes verdiğinde 'Uzun bir nefes veriyorum.' diye fark eder.
<span class='add'>(Uzun bir nefes aldığının ve uzun bir nefes
verdiğinin farkındadır.)</span></p>
<p>2- Ya da kısa bir nefes aldığında 'Kısa bir nefes alıyorum.',
kısa bir nefes verdiğinde 'Kısa bir nefes veriyorum.' diye fark
eder. <span class='add'>(Kısa bir nefes aldığının ve kısa bir nefes
verdiğinin farkındadır.)</span></p>
<p>3- Kendini şöyle eğitir: 'Tüm bedenime duyarlı olarak nefes
alacağım.' Kendini şöyle eğitir: 'Tüm bedenime duyarlı olarak nefes
vereceğim.' <span class='add'>(Nefes alırken ve nefes verirken tüm
bedeninin farkına varır.)</span></p>
<p>4- Kendini şöyle eğitir: 'Bedensel oluşumları sakinleştirerek
nefes alacağım.' Kendini şöyle eğitir: 'Bedensel oluşumları
sakinleştirerek nefes vereceğim.'</p>
<p>B)</p>
<p>5- Kendini şöyle eğitir: 'Neşeye duyarlı olarak nefes alacağım.'
Kendini şöyle eğitir: 'Neşeye duyarlı olarak nefes vereceğim.'</p>
<p>6- Kendini şöyle eğitir: 'Hazza duyarlı olarak nefes alacağım.'
Kendini şöyle eğitir: 'Hazza duyarlı olarak nefes vereceğim.'</p>
<p>7- Kendini şöyle eğitir: 'Zihinsel kurgulara duyarlı olarak
nefes alacağım.' Kendini şöyle eğitir: 'Zihinsel kurgulara duyarlı
olarak nefes vereceğim.'</p>
<p>8- Kendini şöyle eğitir: 'Zihinsel kurguları sakinleştirerek
nefes alacağım.' Kendini şöyle eğitir: 'Zihinsel kurguları
sakinleştirerek nefes vereceğim.'</p>
<p>C)</p>
<p>9- Kendini şöyle eğitir: 'Zihne duyarlı olarak nefes alacağım.'
Kendini şöyle eğitir: 'Zihne duyarlı olarak nefes vereceğim.'</p>
<p>10- Kendini şöyle eğitir: 'Zihni memnun ederek nefes alacağım.'
Kendini şöyle eğitir: 'Zihni memnun ederek nefes vereceğim.'</p>
<p>11- Kendini şöyle eğitir: 'Zihni kıpırtısız hale getirerek nefes
alacağım.' Kendini şöyle eğitir: 'Zihni kıpırtısız hale getirerek
nefes vereceğim.'</p>
<p>12- Kendini şöyle eğitir: 'Zihni serbest bırakarak nefes
alacağım.' Kendini şöyle eğitir: 'Zihni serbest bırakarak nefes
vereceğim.'</p>
<p>D)</p>
<p>13- Kendini şöyle eğitir: 'Geçiciliğe odaklanarak nefes
alacağım.' Kendini şöyle eğitir: 'Geçiciliğe odaklanarak nefes
vereceğim.'</p>
<p>14- Kendini şöyle eğitir: 'Tutkunun solup gitmesine odaklanarak
nefes alacağım.' Kendini şöyle eğitir: 'Tutkunun solup gitmesine
odaklanarak nefes vereceğim.'</p>
<p>15- Kendini şöyle eğitir: 'Sonlanmaya odaklanarak nefes
alacağım.' Kendini şöyle eğitir: 'Sonlanmaya odaklanarak nefes
vereceğim.'</p>
<p>16- Kendini şöyle eğitir: 'Bırakmaya odaklanarak nefes
alacağım.' Kendini şöyle eğitir: 'Bırakmaya odaklanarak nefes
vereceğim.'</p>
<p>Nefes alma ve nefes verme farkındalığı büyük bir sonuç ve büyük
bir fayda sağlayacak şekilde işte böyle çalışılıp geliştirilir.</p>
<h2>Kesintisiz Farkındalığın Oluşumu</h2>
<p>İzdeşler! Peki nefes alma ve nefes verme farkındalığı, üzerinde
çalışılıp geliştirildiğinde dört odaktaki kesintisiz farkındalık
nasıl doruğa ulaştırılır?</p>
<p>[1] İzdeş ne zaman bir fırsat bulursa uzun bir nefes alırken
'Uzun bir nefes alıyorum.', uzun bir nefes verirken 'Uzun bir nefes
veriyorum.', kısa bir nefes alırken 'Kısa bir nefes alıyorum.',
kısa bir nefes verirken 'Kısa bir nefes veriyorum.' diye fark eder.
Ardından 'Nefes alıp nefes verirken bedenin tamamını fark
edeceğim.', 'Nefes alıp nefes verirken bedensel oluşumları
gevşeteceğim.' diye kendini eğitir. Dünya için duyduğu
açgözlülükten de hoşnutsuzluktan da arınarak şevkle, durumsal
farkındalıkla ve farkındalıkla bedeni kesintisiz bir şekilde
gözlemler. İzdeşler! Size bildiriyorum ki nefes alma ve nefes verme
bedenler içinde bir beden olarak sınıflandırılır. Bu nedenle bir
izdeş fırsatını bulduğunda dünya için duyduğu açgözlülükten de
hoşnutsuzluktan da arınarak şevkle, durumsal farkındalıkla ve
farkındalıkla bedeni kesintisiz bir şekilde gözlemler.</p>
<p>[2] İzdeş ne zaman bir fırsat bulursa 'Nefes alıp nefes verirken
neşeye duyarlı olacağım.', 'Nefes alıp nefes verirken hazza duyarlı
olacağım.', 'Nefes alıp nefes verirken zihinsel kurgulara duyarlı
olacağım.', 'Nefes alıp nefes verirken zihinsel kurguları
sakinleştireceğim.' diye kendini eğitir. Dünya için duyduğu
açgözlülükten de hoşnutsuzluktan da arınarak şevkle, durumsal
farkındalıkla ve farkındalıkla hisleri kesintisiz bir şekilde
gözlemler. İzdeşler! Size bildiriyorum ki zihnin nefes almaya ve
vermeye dikkatli bir şekilde odaklanması hislerin kesintisiz bir
şekilde gözlemlenmesidir. Bu nedenle bir izdeş fırsatını bulduğunda
dünya için duyduğu açgözlülükten de hoşnutsuzluktan da arınarak
şevkle, durumsal farkındalıkla ve farkındalıkla hisleri kesintisiz
bir şekilde gözlemler.</p>
<p>[3] İzdeş ne zaman bir fırsat bulursa 'Nefes alıp nefes verirken
zihne duyarlı olacağım.', 'Nefes alıp nefes verirken zihni memnun
edeceğim.', 'Nefes alıp nefes verirken zihni kıpırtısız hale
getireceğim.', 'Nefes alıp nefes verirken zihni serbest
bırakacağım.' diye kendini eğitir. Dünya için duyduğu açgözlülükten
de hoşnutsuzluktan da arınarak şevkle, durumsal farkındalıkla ve
farkındalıkla zihni kesintisiz bir şekilde gözlemler. İzdeşler!
Size bildiriyorum ki farkındalığı ve durumsal farkındalığı zayıf
olan bir kişi nefes alma ve nefes verme farkındalığı geliştiremez.
İşte bu nedenle bir izdeş fırsatını bulduğunda dünya için duyduğu
açgözlülükten de hoşnutsuzluktan da arınarak şevkle, durumsal
farkındalıkla ve farkındalıkla zihni kesintisiz bir şekilde
gözlemler.</p>
<p>[4] İzdeş ne zaman bir fırsat bulursa 'Geçiciliğe odaklanarak
nefes alacağım.', 'Geçiciliğe odaklanarak nefes vereceğim.',
'Tutkunun solup gitmesine odaklanarak nefes alacağım.', 'Tutkunun
solup gitmesine odaklanarak nefes vereceğim.', 'Sonlanmaya
odaklanarak nefes alacağım.', 'Sonlanmaya odaklanarak nefes
vereceğim.', 'Bırakmaya odaklanarak nefes alacağım.', 'Bırakmaya
odaklanarak nefes vereceğim.' diye kendini eğitir. Dünya için
duyduğu açgözlülükten de hoşnutsuzluktan da arınarak şevkle,
durumsal farkındalıkla ve farkındalıkla olguları <span class=
'add'>(dhammalar)</span> kesintisiz bir şekilde gözlemler.
Bilgelikle açgözlülüğün ve hoşnutsuzluğun bırakıldığını kavrayanlar
sakin ve tarafsız bir şekilde gözlem yaparlar. İşte bu nedenle bir
izdeş fırsatını bulduğunda dünya için duyduğu açgözlülükten de
hoşnutsuzluktan da arınarak şevkle, durumsal farkındalıkla ve
farkındalıkla olguları <span class='add'>(dhammalar)</span>
kesintisiz bir şekilde gözlemler.</p>
<p>Nefes alma ve nefes verme farkındalığı, üzerinde çalışılıp
geliştirildiğinde dört odaktaki kesintisiz farkındalığın doruğa
ulaştırılması işte böyle başarılır.</p>
<h2>Aydınlanmanın Yedi Faktörü</h2>
<p>İzdeşler! Peki nefes alma ve nefes verme farkındalığı üzerinde
çalışılıp uygulandığında aydınlanmanın yedi faktörü nasıl doruğa
ulaştırılır?</p>
<p>[1] Bir izdeş ne zaman bir fırsat bulursa dünya için duyduğu
açgözlülükten de hoşnutsuzluktan da arınarak şevkle, durumsal
farkındalıkla ve farkındalıkla bedeni kesintisiz bir şekilde
gözlemler. Böylece farkındalığını kesintisiz ve aralıksız hale
getirir. Bu sayede bir aydınlanma faktörü olarak farkındalık doğar.
Ardından izdeş bunu geliştirir ve bu sayede farkındalığı doruk
noktasına ulaştırır.</p>
<p>[2] Farkındalığını bu şekilde kesintisiz hale getirerek olguları
doğru inceleyip değerlendirir. Farkındalığını bu şekilde kesintisiz
hale getirerek olguları doğru inceleyip değerlendirdiğinde
aydınlanma faktörü olan doğru değerlendirme oluşur. Ardından izdeş
bunu geliştirir, bu sayede bu faktörü doruk noktasına
ulaştırır.</p>
<p>[3] Olguları doğru şekilde inceleyen ve değerlendiren izdeş
tükenmeyen bir enerjinin doğduğunu fark eder. İçinde bu tükenmeyen
enerji doğduğunda bu niteliği inceler, analiz eder ve bu niteliğin
ayırdında olarak doğru değerlendirdiğinde içinde bir aydınlanma
faktörü olarak enerji doğar. Ardından izdeş bunu geliştirir ve bu
sayede bu faktörü doruk noktasına ulaştırır.</p>
<p>[4] İçinde enerji doğan izdeş, bedensel olmayan bir neşenin
ortaya çıktığını fark eder. İçinde enerji gelişen izdeşte bedensel
olmayan bu neşe doğduğunda bir aydınlanma faktörü olarak neşe
uyanmış olur. Ardından izdeş bunu geliştirir ve bu sayede bu
faktörü doruk noktasına ulaştırır.</p>
<p>[5] Kalbi neşeyle dolan izdeşin bedeni gevşer ve zihni
sakinleşir. Kalbi neşeyle dolan izdeşin bedeni ve zihni
sakinleştiğinde bir aydınlanma faktörü olarak huzur doğar. Ardından
izdeş bunu geliştirir ve bu sayede bu faktörü doruk noktasına
ulaştırır.</p>
<p>[6] Bedeni rahatlamış ve zihni huzura ulaşmış izdeşin zihni
odaklanmaya ve kıpırtısızlaşmaya başlar. Bedeni gevşeyen ve zihni
huzurla dolan izdeşte bir aydınlanma faktörü olarak kıpırtısız
konsantrasyon uyanır. Ardından izdeş bunu geliştirir ve bu sayede
bu faktörü doruk noktasına ulaştırır.</p>
<p>[7] Bu şekilde, odaklanmış, sakin, soğukkanlı ve tarafsız bir
halde zihni gözlemler. Odaklanmış, sakin, soğukkanlı ve tarafsız
bir halde zihni gözlemlediğinde bir aydınlanma faktörü olarak
tarafsızlık uyanır. Ardından izdeş bunu geliştirir ve bu sayede bu
faktörü doruk noktasına ulaştırır.</p>
<p>İşte kesintisiz farkındalığın dört odağı, üzerinde çalışılıp
geliştirildiğinde aydınlanmanın yedi faktörü bu şekilde doruğa
ulaştırılır.</p>
<h2>Doğrudan Bilgi ve Özgürleşme</h2>
<p>Peki aydınlanmanın yedi faktörü çalışılıp geliştirildiğinde
doğrudan bilgiye ve özgürleşmeye nasıl ulaşılır?</p>
<p>Bir izdeş aydınlanma faktörleri olan farkındalığı, doğru
değerlendirmeyi, kararlılık ve enerjiyi, neşe ve sevinci, huzuru,
kıpırtısız konsantrasyonu ve tarafsızlığı geliştirir. Bu faktörler
çekiniklik, tutkunun solup gitmesi ve sonlanma temellerine dayanır,
bunların meyvesi bırakmadır <span class=
'add'>(paṭinissaggā)</span>.</p>
<p>Doğrudan bilgiye ve özgürleşmeye ulaşmak için aydınlanmanın yedi
faktörü işte bu şekilde çalışılıp geliştirilir."</p>
<p>Kutlu Kişi'nin söyledikleri bunlardı. İzdeşler Kutlu Kişi'nin
sözlerinden derin bir minnet ve memnuniyet duydular.</p>
<footer>
<p lang='en'>Translated by: <span class='author'>Cem Şen</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Cem Şen</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
