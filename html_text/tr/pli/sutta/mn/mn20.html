<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='mn20' lang='tr'>
<header>
<h1>20 Düşüncenin Durdurulması Üzerine Vaaz</h1>
</header>
<p>Duydum ki Kutlu Kişi bir seferinde Sāvatthī yakınlarında Jeta
Korusu’ndaki Anāthapiṇḍika’nın manastırında konaklıyordu. Burada
izdeşlere seslendi: “İzdeşler!”</p>
<p>“Saygıdeğer Efendimiz.” diye yanıtladı izdeşler. Ardından Budha
şunları söyledi:</p>
<p>“İzdeşler! Yüksek zihne adanmış bir izdeş zaman zaman şu beş
yaklaşıma odaklanmalıdır.Hangi beş?</p>
<p>Açgözlülük, art niyet ve sanrı ile bağlantılı kötü, ehil olmayan
düşüncelere sebep olan bir konuya odaklanan bir izdeşi ele alalım.
Bu izdeş ehil başka bir konuya odaklanmalıdır.Böylece zihni içsel
olarak sakinleşir, kıpırtısızlaşır, birleşir ve samādhiye dalar. Bu
tıpkı usta bir marangozun veya çırağının büyük bir çiviyi daha ince
bir çiviyle sökmesi, çıkarması gibidir. Benzer durumda bu izdeş de
meditasyonun ehil başka bir temel yöntemine odaklanmalıdır.</p>
<p>Şimdi bu izdeşin ehil olan başka bir konuya odaklandığını ama
açgözlülük, art niyet ve sanrı ile bağlantılı kötü, ehil olmayan
düşüncelerin ortaya çıkmaya devam ettiğini varsayalım. Bu izdeş
şimdi bu düşüncelerin zararlarını incelemelidir.‘O halde bu
düşünceler ehil değildir, suçlamaya sebep olabilirler ve ızdıraba
yol açarlar’. Bu yöntem uygulandıkça bu kötü düşünceler bırakılır
ve sonlanır. Böylece zihni içsel olarak sakinleşir,
kıpırtısızlaşır, birleşir ve samādhiye dalar. Süsüne düşkün bir
kadın ya da erkeği düşünün. Ne var ki boynuna bir yılan, köpek ya
da insan leşi asılmış olsa bu kişi dehşete düşecek, tiksinecek ve
iğrenecektir. Aynı şekilde bu izdeş de bu düşüncelerin
sakıncalarını incelediğinde onlardan kopacaktır.</p>
<p>Şimdi bu izdeşin düşüncelerin sakıncalarını incelediğini ama
açgözlülük, art niyet ve sanrı ile bağlantılı kötü, ehil olmayan
düşüncelerin ortaya çıkmaya devam ettiğini varsayalım. Bu izdeş
şimdi bunları unutmaya ve görmezden gelmeye çalışmalıdır.Bunu
yaptıkça bu kötü düşünceler bırakılır ve sonlanır. Böylece zihni
içsel olarak sakinleşir, kıpırtısızlaşır, birleşir ve samādhiye
dalar. Diyelim ki gözleri iyi gören bir kişinin görüş alanına hoş
olmayan bazı görüntüler girmiş olsun, bu kişinin sadece gözlerini
kapatıp bakışlarını başka bir tarafa çevirmesi gibi bu izdeş de bu
kötü düşüncelere gözlerini kapatmalı ve bakışlarını başka bir yöne
çevirmelidir.</p>
<p>Şimdi bu izdeşin bu düşünceleri görmezden geldiğini ve
unuttuğunu ama açgözlülük, art niyet ve sanrı ile bağlantılı kötü,
ehil olmayan düşüncelerin ortaya çıkmaya devam ettiğini varsayalım.
Şimdi artık bu izdeş düşünce akışını durdurmaya odaklanmalıdır.
Bunu yaptıkça bu kötü düşünceler bırakılır ve sonlanır. Böylece
zihni içsel olarak sakinleşir, kıpırtısızlaşır, birleşir ve
samādhiye dalar. Hızlı yürüyen bir kişi düşünün.Bu kişi şöyle
düşünür: ‘Neden bu kadar hızlı yürüyorum? Neden yavaşlamıyorum?’
Böylece yavaşlar.‘Neden yavaş yürüyorum? Neden hareketsiz
durmuyorum?’ Böylece hareketsiz durur. ‘Neden hareketsiz duruyorum?
Neden oturmuyorum?’ Böylece oturur. ‘Neden oturuyorum? Neden
uzanmıyorum?’ Böylece uzanır. Bu kişinin ardı ardına daha kaba
duruştan daha incelikli duruşlara geçtiği gibi bu izdeş de daha
kaba haldeki düşüncelerden kademe kademe daha incelikli düşüncelere
doğru geçer ve bu düşünceleri bırakır ve sonlandırır.</p>
<p>Şimdi bu izdeşin düşünce akışını durdurmaya odaklandığını ama
arzu, nefret ve sanrı ile bağlantılı kötü, ehil olmayan
düşüncelerin ortaya çıkmaya devam ettiğini varsayalım. Şimdi bu
izdeş dişlerini sıkarak ve dilini üst damağına bastırarak zihni
zihinle sıkmalı, bastırmalı ve ezmelidir.Bunu yaptıkça bu kötü
düşünceler bırakılır ve sonlanır. Böylece zihni içsel olarak
sakinleşir, kıpırtısızlaşır, birleşir ve samādhiye dalar. Bu sanki
güçlü bir adamın daha zayıf bir adamı başından, boğazından ya da
omzundan tutup sıkması, ezmesi gibidir. Aynı şekilde bu izdeş de
dişlerini sıkarak ve dilini üst damağına bastırarak zihni zihinle
sıkmalı, bastırmalı ve ezmelidir. Bunu yaptıkça kötü düşünceler
bırakılır ve sonlanır. Böylece zihni içsel olarak sakinleşir,
kıpırtısızlaşır, birleşir ve samādhiye dalar.</p>
<p>Açgözlülük, art niyet ve sanrı ile bağlantılı kötü, ehil olmayan
düşüncelere sebep olan bir konuya odaklanan bir izdeşi ele alalım.
Bu izdeş ehil başka bir konuya odaklanır… Kötü düşüncelerin
sakıncalarını inceler… Bu düşünceleri unutmaya ve görmezden gelmeye
çalışır… Düşünce akışını durdurmaya odaklanır… Dişlerini sıkarak ve
dilini üst damağına bastırarak zihni zihinle sıkar, bastırır ve
ezer. Bunların herhangi birinde başarılı olduğunda kötü düşünceler
bırakılır ve sonlanır. Böylece zihni içsel olarak sakinleşir,
kıpırtısızlaşır, birleşir ve samādhiye dalar. Bu kişiye düşünce
ustası olan bir izdeş denir. Düşünmek istediği şeyi düşünür ve
düşünmek istemediğini düşünmez. Arzuyu köklerinden kesmiş,
prangalardan özgürleşmiş ve kibri doğru bir şekilde kavrayarak
ızdıraba son vermiştir.”</p>
<p>Budha bunları söyledi. Saygıdeğer Budha’nın sözlerinden
memnuniyet duyan izdeşler bu sözleri onayladılar.</p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
