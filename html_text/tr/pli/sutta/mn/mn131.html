 <!DOCTYPE html> 
<html> 
<head> 
<meta charset='UTF-8'> 
<meta name='author' content='Ufuk Çakmakçı'> 
<title></title> 
</head> 
<body> 

<article id='mn131' lang='tr'> 

<header> 

<h1>131. Güzel Bir Gece</h1> 

</header> 

<p>Duydum ki Kutlu Kişi bir seferinde Sāvatthī yakınlarında Jeta Korusu'ndaki Anāthapiṇḍika'nın manastırında konaklıyordu. Burada izdeşlere seslendi: "İzdeşler!"</p>

<p>"Saygıdeğer Efendimiz." diye yanıtladı izdeşler. Ardından Budha şunları söyledi:</p>

<p>"Size Güzel Bir Gece'nin hatırlanacak bölümünü ve analizini öğreteceğim. Zihninizi odaklayın ve dinleyin, konuşacağım."</p>

<p>"Peki Efendimiz." diye yanıtladı izdeşler. Ardından Budha şunları söyledi:</p>

<blockquote class='gatha'><p>"Geçmişi kovalamayın,<br>

Geleceğe umut bağlamayın.<br>

Geçmiş geride kaldı,<br>

Gelecek ise henüz gelmedi.</p>

<p>Böylece şimdiki zamandaki olgular<br>

Her durumda netlikle görülebilir olur.<br>

Bunu bilerek onu büyütün.<br>

Sağlam, sarsılmaz hale getirin.</p>

<p>Bugün canla başla çalışma günüdür.<br>

Kim bilir yarın belki ölümü getirebilir!<br>

Çünkü ölüm ve onun güçlü ordularıyla<br>

Yapılabilecek bir pazarlık yoktur.</p>

<p>Huzura ulaşmış bilge<br>

Sadece bu şekilde meditasyon yapanların,<br>

Gece gündüz yorulmak bilmeyenlerin<br>

O güzel geceye gerçekten ulaşabildiklerini açıkladı.</p></blockquote>

<p>Peki geçmişi nasıl kovalarsınız? 'Geçmişte ne güzel bir formum vardı.' diye düşünerek orada bir haz yaratırsanız. … 'Geçmişte şöyle hislerim… algım… iradem… bilincim vardı.' diye düşünerek oradaki hazza odaklanırsanız işte bu şekilde geçmişi kovalarsınız.</p>

<p>Peki geçmişi nasıl kovalamazsınız? 'Geçmişte ne güzel bir formum vardı.' diye düşünerek oradaki hazza odaklanmazsanız. … 'Geçmişte şöyle hislerim… algım… iradem… bilincim vardı.' diye düşünerek oradaki hazza odaklanmazsanız işte bu şekilde geçmişi kovalamazsınız.</p>

<p>Peki geleceğe nasıl umut bağlarsınız? 'Gelecekte şöyle bir forma sahip olabilirim.' diye düşünerek orada bir haz yaratırsanız. … 'Gelecekte şöyle hislere… algıya… iradeye… bilince sahip olabilirim.' diye düşünerek orada bir haz yaratırsanız geleceğe işte bu şekilde umut bağlarsınız.</p>

<p>Peki geleceğe nasıl umut bağlamazsınız? 'Gelecekte şöyle bir forma sahip olabilirim.' diye düşünerek orada bir haz yaratmazsanız. … 'Gelecekte şöyle hislere… algıya… iradeye… bilince sahip olabilirim.' diye düşünerek orada bir haz yaratmazsanız geleceğe işte bu şekilde umut bağlamazsınız.</p>

<p>Peki şimdiki zamandaki olayların karşısında nasıl bocalarsınız? Bu, zihnini eğitmemiş sıradan bir insanın soylu kişileri tanımaması ve soylu kişilerin öğretisi konusunda ne yetenekli ne de eğitimli olmasıdır. Onlar hakikate ulaşmış kişileri tanımamış, bu kişilerin öğretisinde yetenekli ve eğitimli hale gelmemiştir. Bedeni ben olarak görür, benliğin bir bedene sahip olduğuna, ruhun bir formu olduğuna veya formun bir öze sahip olduğuna inanırlar. Hisleri… algıyı… iradeyi… bilinci ben olarak görür ve benliğin bilince sahip olduğuna, benliğin bir bilinci olduğuna ya da bilincin bir öze sahip olduğuna inanırlar. Şimdiki zamandaki olayların karşısında işte bu şekilde bocalarsınız.</p>

<p>Peki şimdiki zamandaki olayların karşısında nasıl bocalamazsınız? Bu, zihnini eğitmiş soylu bir izdeşin soylu kişileri tanıması ve soylu kişilerin öğretisi konusunda yetenekli ve eğitimli olmasıdır. Onlar hakikate ulaşmış kişileri tanımış, bu kişilerin öğretisinde yetenekli ve eğitimli hale gelmiştir. Bedeni ben olarak görmez, benliğin bedene sahip olduğuna, ruhun bir formu olduğuna veya formun bir öze sahip olduğuna inanmazlar. Hisleri… algıyı… iradeyi… bilinci ben olarak görmez ve benliğin bilince sahip olduğuna, benliğin bir bilinci olduğuna ya da bilincin bir benliğe sahip olduğuna inanmazlar. Şimdiki zamandaki olayların ortasında işte bu şekilde bocalamazsınız.</p>

<blockquote class='gatha'><p>Geçmişi kovalamayın,<br>

Geleceğe umut bağlamayın.<br>

Geçmiş geride kaldı,<br>

Gelecek ise henüz gelmedi.</p>

<p>Böylece şimdiki zamandaki olgular<br>

Her durumda netlikle görülebilir olur.<br>

Bunu bilerek onu büyütün.<br>

Sağlam, sarsılmaz hale getirin.</p>

<p>Bugün canla başla çalışma günüdür.<br>

Kim bilir yarın belki ölümü getirebilir!<br>

Çünkü ölüm ve onun güçlü ordularıyla<br>

Yapılabilecek bir pazarlık yoktur.</p>

<p>Huzura ulaşmış bilge<br>

Sadece bu şekilde meditasyon yapanların,<br>

Gece gündüz yorulmak bilmeyenlerin<br>

O güzel geceye gerçekten ulaşabildiklerini açıkladı.</p></blockquote>

<p>İşte 'Size Güzel Bir Gece'nin hatırlanacak bölümünü ve analizini öğreteceğim.' dediğimde anlatmak istediklerim bunlardı."</p>

<p>Budha bunları söyledi. Saygıdeğer Budha'nın sözlerinden memnuniyet duyan izdeşler bu sözleri onayladılar.</p>
<footer> 

<p lang='en'>Translated by: <span class='author'>Ufuk Çakmakçı</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

<p>Çeviri: <span class='author'>Ufuk Çakmakçı</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>