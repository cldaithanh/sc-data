 <!DOCTYPE html> 
<html> 
<head> 
<meta charset='UTF-8'> 
<meta name='author' content='Ufuk Çakmakçı'> 
<title></title> 
</head> 
<body> 

<article id='mn9' lang='tr'> 

<header> 

<h1>9. Doğru Anlayış</h1> 

</header> 

<p>Duydum ki Kutlu Kişi bir seferinde Sāvatthī yakınlarında Jeta Korusu'ndaki Anāthapiṇḍika'nın manastırında konaklıyordu.</p>

<p>Burada Sāriputta izdeşlere seslendi: "Saygıdeğer izdeşler!"</p>

<p>"Saygıdeğer efendim." diye yanıtladı izdeşler ve Sāriputta şöyle devam etti:</p>

<p>"İzdeşler 'doğru anlayış' diye bir şeyden bahsediyorlar. Doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenciyi nasıl tanımlarsınız?"</p>

<p>"Efendim, Saygıdeğer Sāriputta'dan bu ifadenin anlamını öğrenmek için uzun bir yol kat etmeyi göze alırdık. Saygıdeğer Sāriputta lütfen bize bunun anlamını açıklasın. Bizler bunu dinleyecek ve sizin anlattığınız gibi hatırlayacağız."</p>

<p>"O zaman izdeşler iyi dinleyin ve dikkatinizi yönlendirin, anlatacağım."</p>

<p>"Peki efendim."</p>

<p>Ardından Sāriputta şunları söyledi:</p>

<p>"Soylu bir öğrenci ehil olmayanı ve bunun kaynağını, ehil olanı ve bunun kaynağını anlar. Bunu yaptıklarında doğru anlayışa sahip, anlayışı doğru olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinirler.</p>

<p>Peki ehil olmayan nedir ve bunun kaynağı nedir? Ehil olan nedir ve bunun kaynağı nedir? Canlıları öldürmek, verilmeyeni almak ve yanlış cinsel eylem; yalan, bölücü, sert veya boş konuşma; açgözlülük, art niyet ve yanlış anlayış. İşte bunlar ehil olmayandır.</p>

<p>Peki ehil olmayanın kaynağı nedir? Açgözlülük, nefret ve sanrı. İşte bunlar ehil olmayanın kaynağıdır.</p>

<p>Peki ehil olan nedir ve bunun kaynağı nedir? Canlıları öldürmekten, hırsızlıktan ve yanlış cinsel eylemlerden uzak durmak; yalan, bölücü, sert veya boş konuşmadan kaçınmak; halinden memnuniyet, iyi niyet ve doğru anlayış. İşte bunlar ehil olandır.</p>

<p>Peki ehil olanın kaynağı nedir? Halinden memnuniyet, iyi niyet ve doğru anlayış. İşte bunlar ehil olanın kaynağıdır.</p>

<p>"Soylu bir öğrenci ehil olmayanı ve bunun kaynağını, ehil olanı ve bunun kaynağını işte bu şekilde anlar. Zihne kök salmış açgözlülük eğilimini tamamen bırakır, zihne kök salmış hoşnutsuzluk eğiliminden kurtulur ve zihne kök salmış benlik fikri ve kibirden özgürleşir. Bilmemeyi ve görmemeyi bırakıp bilgiye ulaşır, bu yaşamda acı ve ızdırabı sonlandırır. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular: "Peki efendim doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşmış soylu bir öğrenciyi tanımlamanın başka bir yolu olabilir mi?"</p>

<p>"Olabilir saygıdeğer izdeşler. Soylu bir öğrenci yakıtı, yakıtın kaynağını, sona ermesini ve sona ermesine götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama yakıt nedir? Yakıtın kaynağı, sona ermesi ve sona ermesine götüren yol nedir? Dört tür yakıt vardır. Bunlar doğmuş olan bilinçli varlıkların devam etmelerini sağlar ve doğacak olanlara destek olur. Hangi dört? Birincisi kaba ya da ince haldeki katı gıdadır, ikincisi temastır, üçüncüsü zihindeki niyettir, dördüncüsü ise bilinçtir. Yakıt arzulardan doğar. Arzular sonlandığında yakıt sonlanır. Yakıtın sonlanmasına götüren yol ise Sekiz Basamaklı Soylu Yol'dur: Doğru anlayış, doğru düşünce, doğru söz, doğru eylem, doğru yaşam, doğru çaba, doğru farkındalık ve doğru kıpırtısız konsantrasyon. İşte bu, yakıtın sonlanmasına giden yoldur.</p>

<p>"Soylu bir öğrenci yakıtı, yakıtın kaynağını, sonlanmasını ve sonlanmasına götüren yolu işte bu şekilde anlar. Zihne kök salmış açgözlülük eğilimini tamamen bırakır, zihne kök salmış hoşnutsuzluk eğiliminden kurtulur ve zihne kök salmış benlik fikri ve kibirden özgürleşir. Bilmemeyi ve görmemeyi bırakıp bilgiye ulaşır ve bu yaşamda acı ve ızdırabı sonlandırır. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular: "Peki efendim doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşmış soylu bir öğrenciyi tanımlamanın başka bir yolu olabilir mi?"</p>

<p>"Olabilir saygıdeğer izdeşler. Soylu bir öğrenci ızdırabı, ızdırabın kaynağını, ızdırabın sonlanmasını ve ızdırabın sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama ızdırap nedir? Izdırabın kaynağı, sonlanması ve sonlanmasına götüren yol nedir? Yeniden doğum ızdıraptır, yaşlılık ızdıraptır, ölüm ızdıraptır; üzüntü, keder, acı, sıkıntı ve çaresizlik ızdıraptır; sevilmeyenle muhatap olmak ızdıraptır, sevilenden ayrı olmak ızdıraptır, isteneni elde edememek ızdıraptır. Kısacası beş kandhaya tutunmak ızdıraptır. İşte bu ızdıraptır. Peki ızdırabın kaynağı nedir? Gelecek yaşamlara sebep olan, haz alma ve açgözlülüğün eşlik ettiği ve her yerde zevk alma peşinde koşan arzulardır yani duyusal haz arzusu, var olma arzusu ve yok olma arzusu. İşte bu ızdırabın kaynağıdır. Peki ızdırabın sonlanması nedir? Bu arzunun geride hiçbir şey kalmayacak şekilde ortadan kaybolması, sona ermesi, bırakılması, gitmesine izin verilmesi, salıverilmesi ve tutunmaktan özgürleşmektir. İşte bu ızdırabın sonlanmasıdır. Peki ızdırabın sonlanmasına götüren yol nedir? Bu Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu ızdırabın sonlanmasına giden yoldur.</p>

<p>"Soylu bir öğrenci ızdırabı, ızdırabın kaynağını, ızdırabın sonlanmasını ve ızdırabın sonlanmasına götüren yolu işte bu şekilde anlar. Zihne kök salmış açgözlülük eğilimini tamamen bırakır, zihne kök salmış hoşnutsuzluk eğiliminden kurtulur ve zihne kök salmış benlik fikri ve kibirden özgürleşir. Bilmemeyi ve görmemeyi bırakıp bilgiye ulaşır ve bu yaşamda acı ve ızdırabı sonlandırır. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci yaşlılık ve ölümü, yaşlılık ve ölümün kaynağını, yaşlılık ve ölümün sonlanmasını, yaşlılık ve ölümün sonlanmasına götüren yolu anlar. Buna ulaştıklarında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama yaşlılık ve ölüm nedir? Yaşlılık ve ölümün kaynağı, yaşlılık ve ölümün sonlanması, yaşlılık ve ölümün sonlanmasına götüren yol nedir? Farklı boyutlardaki bilinçli varlıkların ilerleyen yaşları, yıpranmışlığı, dökülen dişleri, gri saçları, buruşuk derileri, azalan canlılıkları ve zayıflayan yetileri… İşte bu yaşlılıktır. Farklı boyutlardaki bilinçli varlıkların geçip gitmesi, yok olması, dağılması, ölümü, vefatı, kandhaların dağılması, cesedin gömülmesi ve varlıkların yaşam gücünün kesilmesi. İşte buna ölüm denir. Yaşlılık böyledir, ölüm böyledir. İşte buna yaşlılık ve ölüm denir. Yaşlılık ve ölümün kaynağı yeniden doğumdur. Yeniden doğum sona erdiğinde yaşlılık ve ölüm de sona erer. Yaşlılık ve ölümün sonlanmasına götüren yol Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yaşlılık ve ölümün sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci yeniden doğumu, kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama yeniden doğum nedir? Yeniden doğumun kaynağı, sonlanması ve sonlanmasına götüren yol nedir? Farklı boyutlardaki bilinçli varlıkların yeniden doğumu, başlangıcı, ana rahmine düşmesi, reenkarnasyonu, kandhaların meydana gelmesi ve duyu alanlarının oluşumu. İşte buna yeniden doğum denir. Yeniden doğumun kaynağı varoluşun sürekliliğidir. Varoluşun sürekliliği sona erdiğinde yeniden doğum da sona erer. Yeniden doğumu sonlandıran yol Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yeniden doğumun sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular: "Peki efendim doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşmış soylu bir öğrenciyi tanımlamanın başka bir yolu olabilir mi?"</p>

<p>"Olabilir saygıdeğer izdeşler. Soylu bir öğrenci varoluşun sürekliliği, varoluşun sürekliliğinin kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama varoluşun sürekliliği nedir? Varoluşun sürekliliğinin kaynağı, sonlanması ve sonlanmasına götüren yol nedir? Varoluşun sürekliliğinin üç boyutu vardır: Duyusal boyutlarda, ışık saçan boyutlarda ve formu olmayan boyutlarda var olmak. Varoluşun sürekliliğinin kaynağı tutunmadır. Tutunma sona erdiğinde varoluş da sona erer. Varoluşun sürekliliğini sonlandıran yol Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol varoluşun sürekliliğinin sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci tutunmayı, tutunmanın kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama tutunma nedir? Tutunmanın kaynağı, sonlanması ve sonlanmasına götüren yol nedir? Dört tür tutunma vardır: duyusal hazlara tutunma, ayin ve ritüellere tutunma, görüşlere tutunma ya da benlik fikrine tutunma. Tutunmanın kaynağı arzulardır. Arzular sonlandığında tutunma sonlanır. Tutunmayı sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol tutunmanın sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci arzuları, arzuların kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama arzu nedir? Arzunun kaynağı, sonlanması ve sonlanmasına götüren yol nedir? Arzu altı şekilde sınıflandırılır: görüntülere, seslere, kokulara, tatlara, temasa ve fikirlere duyulan arzu. Arzunun kaynağı hislerdir. Hisler sonlandığında arzular sonlanır. Arzuları sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol arzuların sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci hisleri, hislerin kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama his nedir? Hislerin kaynağı, sonlanması ve sonlanmasına götüren yol nedir? Hisler altı şekilde sınıflandırılır: göz, kulak, burun, dil, beden ve zihinde oluşan temasla doğan hisler. Hislerin kaynağı temastır. Temas sonlandığında hisler sonlanır. Hisleri sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol hislerin sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci teması, temasın kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama temas nedir? Temasın kaynağı, sonlanması ve sonlanmasına götüren yol nedir? Temas altı şekilde sınıflandırılır: göz, kulak, burun, dil, beden ve zihinde oluşan temas. Temasın kaynağı altı duyu alanıdır. Altı duyu alanı sonlandığında temas sonlanır. Teması sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol temasın sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci altı duyu alanını, altı duyu alanının kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama altı duyu alanı nedir? Altı duyu alanının kaynağı, sonlanması ve sonlanmasına götüren yol nedir? Altı duyu alanı vardır: göz, kulak, burun, dil, beden ve zihin duyu alanı. Altı duyu alanının kaynağı isim ve formdur. İsim ve form sonlandığında altı duyu alanı sonlanır. Altı duyuyu sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol altı duyunun sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci isim ve formu, isim ve formun kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama isim ve form nedir? İsim ve formun kaynağı, sonlanması ve sonlanmasına götüren yol nedir? Hisler, algı, niyet, temas ve düşünceye isim denir. Dört ana element ve dört ana elementten türeyen bedene form denir. İsim böyledir ve form böyledir. Buna isim ve form denir. İsim ve formun kaynağı bilinçtir. Bilinç sonlandığında isim ve form sonlanır. İsim ve formu sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol isim ve formun sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci bilinci, bilincin kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama bilinç nedir? Bilincin kaynağı, sonlanması ve sonlanmasına götüren yol nedir? Bilinç altı şekilde sınıflandırılır: göz, kulak, burun, dil, beden ve zihin bilinci. Bilincin kaynağı kurgulardır. Kurgular sonlandığında bilinç sonlanır. Bilinci sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol bilincin sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci kurguları (saṅkhāra), kurguların kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama kurgular nedir? Kurguların kaynağı, sonlanması ve sonlanmasına götüren yol nedir? Üç tür kurgu vardır: zihinsel, sözel ve bedensel kurgular ya da eylemler. Kurguların kaynağı bilmemek ve görmemektir. Bilmemek ve görmemek sonlandığında kurgular sonlanır. Kurguları sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol kurguların sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci bilmemeyi ve görmemeyi, bilmemenin ve görmemenin kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama bilmemek ve görmemek nedir? Bilmemenin ve görmemenin kaynağı, sonlanması ve sonlanmasına götüren yol nedir? Izdırabı bilmemek ve görmemek, ızdırabın kaynağını bilmemek ve görmemek, ızdırabın sonlanmasını bilmemek ve görmemek, ızdırabın sonlanmasına götüren yolu bilmemek ve görmemek. Bilmemenin ve görmemenin kaynağı zihnin dış dünyayla teması sonucu oluşan bozulmalardır. Zihni bozulmaları sonlandığında bilmemek ve görmemek sonlanır. Bilmemeyi ve görmemeyi sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol bilmemenin ve görmemenin sonlanmasına giden yoldur.</p>

<p>İzdeşler 'Mükemmel, efendim.' diyerek Sāriputta'nın sözlerini onayladılar. Ardından bir soru daha sordular…</p>

<p>"Olabilir saygıdeğer izdeşler. Soylu bir öğrenci zihnin bozulmalarını, bunların kaynağını, sonlanmasını ve sonlanmasına götüren yolu anlar. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Peki ama zihnin bozulmaları nelerdir? Zihnin bozulmalarının kaynağı, sonlanması ve sonlanmasına götüren yol nedir? Üç tür bozulma vardır: duyusal hazlar sebebiyle oluşan bozulma, yeniden doğum arzusu sebebiyle oluşan bozulma, bilmemek ve görmemek sebebiyle oluşan bozulma. Bozulmalar bilmemek ve görmemekten kaynaklanır. Bilmemek ve görmemek sona erdiğinde bozulmalar da sona erer. Bilmemeyi ve görmemeyi sonlandıran yol ise Sekiz Basamaklı Soylu Yol'dur: doğru anlayış, …doğru kıpırtısız konsantrasyon. İşte bu yol zihnin bozulmalarını sonlandıran yoldur.</p>

<p>"Soylu bir öğrenci zihnin bozulmalarını, bozulmaların kaynağını, sonlanmasını ve sonlanmasına götüren yolu işte bu şekilde anlar. Zihne kök salmış açgözlülük eğilimini tamamen bırakır, zihne kök salmış hoşnutsuzluk eğiliminden tamamen kurtulur ve zihne kök salmış benlik fikri ve kibirden özgürleşir. Bilmemeyi ve görmemeyi sonlandırıp bilgiye ulaşır ve bu yaşamda acı ve ızdıraptan özgürleşir. Buna ulaştığında doğru anlayışa sahip, doğru bakış açısı olan, deneyimsel olarak öğretiye güven sağlamış ve gerçek öğretiye ulaşan soylu bir öğrenci olarak bilinir.</p>

<p>Saygıdeğer Sāriputta bunları söyledi. Sāriputta'nın sözlerinden memnuniyet duyan izdeşler bu sözleri onayladılar.</p>
<footer> 

<p lang='en'>Translated by: <span class='author'>Ufuk Çakmakçı</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

 

<p>Çeviri: <span class='author'>Ufuk Çakmakçı</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>

 

