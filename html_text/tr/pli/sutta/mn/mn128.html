 <!DOCTYPE html> 
<html> 
<head> 
<meta charset='UTF-8'> 
<meta name='author' content='Ufuk Çakmakçı'> 
<title></title> 
</head> 
<body>  

<article id='mn128' lang='tr'> 

<header> 

<h1>128. Zihnin Bozulmaları</h1> 

</header> 

<p>Duydum ki Kutlu Kişi bir seferinde Kosambī yakınlarında Ghosita'nın manastırında konaklıyordu.</p>

<p>O dönemde Kosambī'deki münzeviler kendi aralarında tartışıyor, kavga ediyor, çekişiyor ve birbirlerini iğneleyici konuşmalarla yaralıyorlardı.</p>

<p>Ardından bir münzevi Budha'nın yanına gitti, eğilip selam verdi, bir kenara oturdu ve olup biteni anlattı: "Lütfen efendim şefkatiniz sebebiyle bu münzevilerin yanına gidin." Budha sessizliğiyle bu talebi yanıtladı.</p>

<p>Ardından Budha münzevilerin yanına gitti ve şöyle söyledi: "Yeter münzeviler! Tartışmayı, kavga etmeyi ve çekişmeyi bırakın."</p>

<p>Bunu söylediğinde münzevilerden biri Budha'ya şöyle yanıt verdi: "Karışmayın efendim! Bırakın Dhamma'nın Efendisi Budha pasif kalsın, yaşamını mutluluk dolu meditasyonda kalarak yaşasın. Bizler ise bu tartışmalar, kavgalar ve çekişmelerle tanınacağız."</p>

<p>Budha ikinci bir defa…üçüncü bir defa bu münzevilere şöyle söyledi: "Yeter münzeviler! Tartışmayı, kavga etmeyi ve çekişmeyi bırakın."</p>

<p>Aynı münzevi Budha'ya ikinci ve üçüncü kez şöyle yanıt verdi: "Karışmayın efendim! Bırakın Dhamma'nın Efendisi Budha pasif kalsın, yaşamını mutluluk dolu meditasyonda kalarak yaşasın. Bizler ise bu tartışmalar, kavgalar ve çekişmelerle tanınacağız."</p>

<p>Ardından bir sonraki sabah Budha cübbesini giydi, çanağını ve cübbesini alarak Kosambī'ye dilenmeye gitti. Yemekten sonra geri geldiğinde kaldığı yeri düzenledi. Çanağını ve cübbesini alarak şu dizeleri dile getirdi:</p>

<blockquote class='gatha'><p>"Bir çok ses aynı anda bağırdığında<br>

kimse cahilliğini görmez!<br>

Saṅgha bölünmeye başladığında<br>

kimse diğerinin iyi tarafını görmez.</p>

<p>Kendilerini zeki sanan aptallar<br>

konuşurlar, sözleriyle aştıkları sınırları bilmezler.<br>

Diledikleri gibi ağızları hiç kapanmadan gevezelik ederler<br>

kimse onları neyin harekete geçirdiğini bilmez.</p>

<p>"Beni aşağıladı, beni incitti!<br>

Beni yendi, benden çaldı…"<br>

Bu tür düşünceleri besleyenlerin<br>

nefreti asla sonlanmaz.</p>

<p>"Beni aşağıladı, beni incitti!<br>

Beni yendi, benden çaldı…"<br>

Bu tür düşünceleri beslemeyenlerin<br>

nefreti sonlanır.</p>

<p>Nefret asla nefretle<br>

ortadan kaldırılamaz.<br>

Nefret yalnızca iyi niyet ve şefkatle ortadan kaldırılabilir.<br>

Bu, evrensel bir kanundur.</p>

<p>Her an ölümün eşiğinde yaşadığımız gerçeğini anlamayanlar<br>

bu hayatta kendini dizginlemesi gerektiğini bilmez.<br>

Ancak bu gerçeği kavrayanlar<br>

bilgelikleriyle tüm çatışmalarını sonlandırırlar.</p>

<p>Kemik kıranlar ve can alanlar,<br>

sığır, at ve servet hırsızları,<br>

ülkeyi yağmalayanlar bile bir araya gelebilir.<br>

Peki siz neden bir araya gelemiyorsunuz?</p>

<p>Zeki, sağduyulu ve iyi huylu bir yol arkadaşı bulanlar<br>

farkındalıkla ve neşeyle<br>

yolda birlikte yürürken<br>

tüm sorunların üstesinden gelirler.</p>

<p>Zeki, sağduyulu ve iyi huylu bir yol arkadaşı bulamayanlar<br>

tıpkı fethedilen ülkesinden sürülen bir kral gibi<br>

ya da ormanda tek başına dolaşan bir fil gibi<br>

yollarına yalnız devam etmeliler.</p>

<p>Aptalı kendine yoldaş yapmaktansa<br>

yalnız yaşayıp yanlıştan uzak kalmak<br>

azla yetinmek ve tıpkı ormandaki bir fil gibi<br>

tek başına yol almak daha iyidir."</p></blockquote>

<p>Budha bu dizeleri ayakta söyledikten sonra o sırada Saygıdeğer Bhagu'nun kalmakta olduğu çocuk tuz madencilerinin köyüne gitti. Bhagu uzaktan Budha'nın geldiğini görünce bir oturma yeri ve ayak yıkamak için su hazırladı. Budha hazırlanan oturma yerine yerleşti ve ayaklarını yıkadı. Bhagu Buddha'nın önünde saygıyla eğildi ve bir kenara oturdu.</p>

<p>Budha ona şöyle söyledi: "Umarım iyisindir izdeş umarım iyisindir. Umarım sadaka almakta da sorun yaşamıyorsundur."</p>

<p>"İyiyim efendim, iyiyim. Sadaka almakta da sorun yaşamıyorum."</p>

<p>Ardından Budha, Bhagu'ya bir Dhamma konuşması hediye ederek onu eğitti, ona cesaret verdi, coşku kattı ve ilham verdi. Ardından oturduğu yerden kalkıp Doğu Bambu Parkı'na doğru yola çıktı.</p>

<p>O sırada saygıdeğer Anuruddha, Nandiya ve Kimbila Doğu Bambu Parkı'nda kalıyorlardı. Park bekçisi Budha'yı uzaktan gelirken gördü ve ona "Bu parka girme derviş. Burada kendi başlarına olmak isteyen üç beyefendi yaşıyor. Onları rahatsız etme."</p>

<p>Anuruddha park bekçisinin Budha ile olan konuşmasını duyarak ona şöyle söyledi: "Budha'yı içeri almamazlık etmeyin dost park bekçisi. Öğretmenimiz, Kutlu Kişi geldi!"</p>

<p>Ardından Anuruddha, Nandiya ve Kimbila'nın yanına gitti ve onlara "Gelin saygıdeğerler, gelin! Öğretmenimiz, Kutlu Kişi geldi!" dedi.</p>

<p>Ardından Anuruddha, Nandiya ve Kimbila Budha'yı selamlamak üzere dışarı çıktılar. Biri çanağını ve cübbesini alırken, diğeri bir oturak hazırladı ve bir diğeri ise ayaklarını yıkamak üzere su hazırladı. Bu saygıdeğer kişiler saygıyla selam verdikten sonra bir kenara oturdular.</p>

<p>Budha Anuruddha'ya "Umarım iyisinizdir Anuruddha ve arkadaşları, umarım iyisinizdir. Umarım sadaka almakta da sorun yaşamıyorsunuzdur." dedi.</p>

<p>"İyiyiz efendim iyiyiz. Sadaka almakta da sorun yaşamıyoruz."</p>

<p>"Umarım uyum içinde, birbirinizi takdir ederek, kavga etmeden, sanki süt ve suyun birbirine karıştığı gibi ve birbirinize şefkatli gözlerle bakarak yaşıyorsunuzdur?"</p>

<p>"Gerçekten de, efendim, sizin söylediğiniz gibi uyum içerisinde yaşıyoruz."</p>

<p>"Peki nasıl böyle yaşıyorsunuz?"</p>

<p>"Bu durumla ilgili, efendim, şöyle düşünüyorum: 'Böyle spiritüel yoldaşlarla birlikte yaşadığım için şanslıyım, çok şanslıyım'. Bu saygıdeğer kişilere hem toplum içinde hem de özelde bedensel, sözel ve düşünsel eylemlerimle sürekli nezaket içerisinde davranıyorum. Şöyle değerlendiriyorum: 'Neden kendi fikirlerimi bir kenara bırakıp bu saygıdeğerlerin fikirlerine uymuyorum?' Öyle de yapıyorum. Bedenen farklı olsak da efendim, bana öyle geliyor ki biz zihnen biriz."</p>

<p>Saygıdeğer Nandiya ve Kimbila da benzer şekilde konuştu: "İşte bizler bu şekilde uyum içinde, birbirimizi takdir ederek, kavga etmeden, sanki süt ve suyun birbirine karıştığı gibi ve birbirimize şefkatli gözlerle bakarak yaşıyoruz."</p>

<p>"Çok güzel Anuruddha ve arkadaşları! Ama umarım özenle, şevkle ve kararlılıkla yaşıyorsunuzdur."</p>

<p>"Gerçekten de efendim özenli bir şekilde yaşıyoruz."</p>

<p>"Peki nasıl böyle yaşıyorsunuz?"</p>

<p>"Bu durumda, efendim, sadaka toplamaktan ilk dönen kişi oturma yerlerini hazırlar, içme suyunu ve çöp kutusunu koyar. Artan bir şey olursa, en son kim dönerse isterse onu yer. Aksi takdirde bunu az bitkinin yetiştiği bir yere atarlar ya da içinde canlı olmayan bir suya bırakırlar. Sonra oturakları, içme suyunu ve çöp kutusunu kaldırırlar ve yemekhaneyi süpürürler. Biri yıkanma, içme ya da tuvalet için kullanılan su kabının boş olduğunu görürse, onu doldurur. O yapamazsa, bir el hareketiyle bir başkasını çağırır ve onlar da taşımak için birbirleriyle yardımlaşırlar. Fakat bu nedenle sessizliğimizi bozmayız. Aynı zamanda her beş günde bir, bütün bir gece boyunca birlikte oturup öğretileri tartışıyoruz. Bu şekilde özenli, şevkli ve kararlı bir şekilde yaşıyoruz."</p>

<p>"Güzel, çok güzel Anuruddha ve arkadaşları! Ama böyle özenli bir şekilde yaşarken sezgi ve bilgide sadece soylulara dair insanüstü bir seviyeye, kendiliğinden oluşan rahat bir meditasyona ulaştınız mı?</p>

<p>"Şöyle efendim özenle, şevkle ve kararlılıkla meditasyon yaparken hem ışığı algılıyor hem de formları görüyoruz. Ancak çok geçmeden ışık algısı ve form görüntüleri kayboluyor. Bunun sebebini henüz çözemedik."</p>

<p>"Evet bunun sebebini anlamalısınız. Aydınlanmadan önce – henüz aydınlanmaya ulaşmamışken ancak ulaşma kararlılığındayken – ben de ışık algılar ve formlar görürdüm. Ancak çok geçmeden ışık algısı ve form görüntüleri kaybolurdu. Aklıma şu soru geldi: 'Işık algımın ve form görüntüsünün ortadan kalkmasının sebebi nedir, bunun nedeni nedir? Zihnimde şöyle bir fikir doğdu: 'İçimde şüphe uyandığında samādhi ortadan kalktı. Samādhi ortadan kalktığında ışık algısı ve form görüntüsü kayboldu. İçimde şüphenin tekrar oluşmamasını sağlayacağım."</p>

<p>Özenle, şevkle ve kararlılıkla meditasyon yaparken hem ışığı algıladım hem de formları gördüm. Ancak çok geçmeden ışık algısı ve form görüntüleri kayboldu. Aklıma şu soru geldi: 'Işığın ve form görüntüsünün ortadan kalkmasının sebebi, bunun nedeni nedir? Zihnimde şöyle bir fikir doğdu: 'İçimde dikkat dağınıklığı oluştuğunda samādhi ortadan kalktı. Samādhi ortadan kalktığında ışık algısı ve form görüntüsü kayboldu. İçimde ne şüphenin ne de dikkat dağınıklığının tekrar oluşmamasını sağlayacağım."</p>

<p>Meditasyon yaparken … "İçimde donukluk ve uyuşukluk oluştuğunda samādhi ortadan kalktı. … İçimde ne şüphenin ne dikkat dağınıklığının ne de donukluk ve uyuşukluğun tekrar oluşmamasını sağlayacağım."</p>

<p>Meditasyon yaparken … "İçimde dehşet duygusu oluştuğunda samādhi ortadan kalktı. Samādhi ortadan kalktığında ışık algısı ve form görüntüsü kayboldu. Diyelim ki bir kişi yolda seyahat ediyor ve katiller her iki taraftan üzerine atlıyor. Bu yüzden dehşet duygusu hissedecektir. Benzer şekilde içimde dehşet duygusu doğdu … İçimde ne şüphenin ne dikkat dağınıklığının ne donukluk ve uyuşukluğun ne de dehşet duygusunun tekrar oluşmamasını sağlayacağım."</p>

<p>Meditasyon yaparken … "İçimde heyecan oluştuğunda samādhi ortadan kalktı. Samādhi ortadan kalktığında ışık algısı ve form görüntüsü kayboldu. Diyelim ki bir kişi gizli bir hazinenin girişini arasın. Ve bir anda bu hazineye ulaştıracak beş girişe birden rastlasın! Bu sebeple heyecan duyacaktır. Benzer şekilde içimde heyecan doğdu … İçimde ne şüphenin ne dikkat dağınıklığının ne donukluk ve uyuşukluğun ne dehşet duygusunun ne de heyecanın tekrar oluşmamasını sağlayacağım."</p>

<p>Meditasyon yaparken … "İçimde rahatsızlık oluştuğunda samādhi ortadan kalktı. … İçimde ne şüphenin ne dikkat dağınıklığının ne donukluk ve uyuşukluğun ne dehşet duygusunun ne heyecanın ne de rahatsızlığın tekrar oluşmamasını sağlayacağım."</p>

<p>Meditasyon yaparken … "İçimde aşırı çaba olduğunda samādhi ortadan kalktı. Samādhi ortadan kalktığında ışık algısı ve form görüntüsü kayboldu. Bir insanın bir bıldırcını elinde çok sıkı tuttuğunu düşünün – kuş hemen orada ölecektir. İçimde ne şüphenin ne dikkat dağınıklığının ne donukluk ve uyuşukluğun ne dehşet duygusunun ne heyecanın ne de aşırı çabanın tekrar oluşmamasını sağlayacağım."</p>

<p>Meditasyon yaparken … "İçimde gevşek çaba olduğunda samādhi ortadan kalktı. Samādhi ortadan kalktığında ışık algısı ve form görüntüsü kayboldu. Bir insanın bir bıldırcını elinde çok gevşek tuttuğunu düşünün – kuş bu kişinin ellerinin arasından kayıp gidecektir. İçimde ne şüphenin ne dikkat dağınıklığının ne donukluk ve uyuşukluğun ne dehşet duygusunun ne heyecanın ne aşırı çabanın ne de gevşek çabanın tekrar oluşmamasını sağlayacağım."</p>

<p>Meditasyon yaparken … "İçimde ilerleme arzusu doğduğunda samādhi ortadan kalktı. … İçimde ne şüphenin ne dikkat dağınıklığının ne donukluk ve uyuşukluğun ne dehşet duygusunun ne heyecanın ne aşırı çabanın ne gevşek çabanın ne de ilerleme arzusunun tekrar oluşmamasını sağlayacağım."</p>

<p>Meditasyon yaparken … "İçimde çeşitlilik algısı doğduğunda samādhi ortadan kalktı. … İçimde ne şüphenin ne dikkat dağınıklığının ne donukluk ve uyuşukluğun ne dehşet duygusunun ne heyecanın ne aşırı çabanın ne gevşek çabanın ne ilerleme arzusunun ne de çeşitlilik algısının tekrar oluşmamasını sağlayacağım."</p>

<p>Özenle, şevkle ve kararlılıkla meditasyon yaparken hem ışığı algıladım hem de formları gördüm. Ancak çok geçmeden ışık algısı ve form görüntüleri kayboldu. Aklıma şu soru geldi: 'Işık algısının ve form görüntüsünün ortadan kalkmasının sebebi, bunun nedeni nedir? Zihnimde şöyle bir fikir doğdu: 'Şekillere aşırı odaklandığımda <span class='add'>(sabit baktığımda)</span> samādhi ortadan kalktı. Samādhi ortadan kalktığında ışık algısı ve form görüntüsü kayboldu. İçimde ne şüphenin ne dikkat dağınıklığının ne donukluk ve uyuşukluğun ne dehşet duygusunun ne heyecanın ne aşırı çabanın ne gevşek çabanın ne ilerleme arzunun ne çeşitlilik algısının ne de şekillere aşırı odaklanmanın tekrar oluşmamasını sağlayacağım."</p>

<p>Şüpheyi zihnin bozulması olarak anladığımda onu bıraktım.</p>

<p>Dikkat dağınıklığını,<br>

donukluk ve uyuşukluğu,<br>

dehşet duygusunu,<br>

heyecanı,<br>

aşırı çabayı,<br>

gevşek çabayı,<br>

ilerleme arzusunu,<br>

çeşitlilik algısını,<br>

şekillere aşırı odaklanmayı zihnin bozulması olarak anladığımda onları bıraktım.</p>

<p>Özenle, şevkle ve kararlılıkla meditasyon yaparken sadece ışığı algıladım ancak formları görmedim ya da sadece formları gördüm ancak ışığı algılamadım. Bu, gece boyunca, gün boyunca hatta gece ve gün boyunca böyle devam etti. Aklıma şu soru geldi: "bunun sebebi nedir, bunun nedeni nedir?" Zihnimde şöyle bir fikir doğdu: "Formlara ilgi göstermediğimde ancak ışığa ilgi gösterdiğimde sadece ışığı algılıyorum ve formları görmüyorum. Ama ışığa ilgi göstermediğimde ancak formlara ilgi gösterdiğimde sadece formları görüyorum ve ışığı algılamıyorum. Bu gece boyunca, gün boyunca hatta gece ve gün boyunca böyle devam etti."</p>

<p>Özenle, şevkle ve kararlılıkla meditasyon yaparken ışığı sınırlı düzeyde algıladım ve formları sınırlı düzeyde gördüm ya da ışığı sınırsız düzeyde algıladım ve formları sınırsız düzeyde gördüm. Bu, gece boyunca, gün boyunca hatta gece ve gün boyunca böyle devam etti. Aklıma şu soru geldi: "bunun sebebi nedir, bunun nedeni nedir?" Zihnimde şöyle bir fikir doğdu: "Kıpırtısızlığım <span class='add'>(samādhi)</span> sınırlı olduğunda görme gücüm sınırlıydı ve bu sınırla ışığı sınırlı düzeyde algıladım ve formları sınırlı düzeyde gördüm. Kıpırtısızlığım <span class='add'>(samādhi)</span> sınırsız olduğunda görme gücüm sınırsızdı ve bu sınırsızlıkla ışığı sınırsız düzeyde algıladım ve formları sınırsız düzeyde gördüm. Bu gece boyunca, gün boyunca hatta gece ve gün boyunca böyle devam etti."</p>

<p>Şüpheyi zihnin bozulması olarak anladığımda onu bıraktım.</p>

<p>Dikkat dağınıklığını,<br>

donukluk ve uyuşukluğu,<br>

dehşet duygusunu,<br>

heyecanı,<br>

aşırı çabayı,<br>

gevşek çabayı,<br>

ilerleme arzusunu,<br>

çeşitlilik algısını,<br>

şekillere aşırı odaklanmayı zihnin bozulması olarak anladığımda onları bıraktım.</p>

<p>Şöyle düşündüm: "Zihnimdeki bozulmaları bıraktım. Şimdi samādhi'yi üç yönde geliştireyim." Samādhi'yi zihnin yönlenmesi ve kesintisiz bir şekilde bağlı kalmasıyla, zihnin yönlenmesi olmadan sadece kesintisiz bir şekilde bağlı kalmasıyla, zihnin yönlenmesi ve bağlı kalmasının sonlanmasıyla, neşeyle, neşenin bırakılmasıyla, mutlulukla, tarafsızlıkla geliştirdim.</p>

<p>Bu şekilde samādhiyi geliştirdiğimde zihnimde sezgi ve bilgi doğdu: 'Yerinden oynatılamaz özgürlüğe ulaştım; bu benim son yeniden doğumum; artık gelecek bir yaşamda varoluş kalmadı.'</p>

<p>Budha bunları söyledi. Budha'nın söylediklerinden memnuniyet duyan Saygıdeğer Anuruddha ve arkadaşları bu sözleri onayladı.</p>
<footer> 

<p lang='en'>Translated by: <span class='author'>Ufuk Çakmakçı</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

 

<p>Çeviri: <span class='author'>Ufuk Çakmakçı</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p> 

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>