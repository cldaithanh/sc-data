 <!DOCTYPE html> 
<html> 
<head> 
<meta charset='UTF-8'> 
<meta name='author' content='Ufuk Çakmakçı'> 
<title></title> 
</head> 
<body>  

<article id='mn54' lang='tr'> 

<header> 

<h1>54. Potaliya</h1> 

</header> 

<p>Duydum ki bir seferinde Kutlu Kişi Aṅguttarāpalıların Āpaṇa adındaki kasabasında konaklıyordu.</p>

<p>Budha o sabah cübbesini giydi, çanağını ve dış cübbesini yanına alarak sadaka için Āpaṇa'ya gitti. Āpaṇa'da sadaka için dolaştı. Sadaka dönüşünde yemeğini yedikten sonra günlük meditasyonunu yapmak üzere bilindik bir koruya gitti. Korunun derinlerine doğru ilerleyip bir ağacın gölgesine günlük meditasyonu için oturdu.</p>

<p>Sıradan ev hayatı yaşayan Potaliya da yürürken bu koruya girdi. Şemsiyesi ve sandaletleriyle, sarong ve peleriniyle iyi giyinmişti. Korunun derinliklerine doğru ilerlediğinde Budha'ya gitti ve onunla selamlaştı. Selamlaşma ve nezaket dolu sohbet sona erdiğinde sıradan ev hayatı yaşayan Potaliya bir kenarda durdu ve Budha ona "Oturacak yerler var sıradan ev hayatı yaşayan kişi. Dilerseniz lütfen oturun." dedi.</p>

<p>Budha bunları söylediğinde Potaliya üzüldü ve sinirlendi. "Münzevi Gotama bana sıradan ev hayatı yaşayan kişi diye hitap ediyor!" diye düşündü ancak sessiz kaldı.</p>

<p>Budha ona ikinci ve üçüncü kez "Oturacak yerler var sıradan ev hayatı yaşayan kişi. Dilerseniz lütfen oturun." dedi.</p>

<p>Budha bunları söylediğinde Potaliya üzüldü ve sinirlendi. "Münzevi Gotama bana sıradan ev hayatı yaşayan kişi diye hitap ediyor!" diye düşünerek Budha'ya şunları söyledi: "Sayın Gotama sizin bana 'sıradan ev hayatı yaşayan kişi' diye hitap etmeniz ne doğru ne de uygun."</p>

<p>"Ancak sizde sıradan ev hayatı yaşayan bir kişinin özellikleri, nitelikleri ve işaretleri var."</p>

<p>"Sayın Gotama, bunun sebebi tüm işleri reddetmem ve tüm işleri bırakmamdır."</p>

<p>"Sıradan ev hayatı yaşayan Potaliya, peki ne şekilde tüm işleri reddettiniz ve tüm işleri bıraktınız?"</p>

<p>"Sayın Gotama sahip olduğum tüm para, tahıl, altın ve gümüşü çocuklarıma miras olarak bıraktım. Bu konuda ne onlara tavsiyede bulunuyorum ne de onları eleştiriyorum. Sadece yiyecek ve giyecekle yetinerek yaşıyorum. İşte bu şekilde tüm işleri reddettim ve tüm işleri bıraktım."</p>

<p>"Sizin işleri bırakmak olarak tanımladığınız şey ile soylu kişinin eğitiminde işin bırakılması olarak tanımlanan şey bambaşkadır, sıradan ev hayatı yaşayan Potaliya."</p>

<p>"Peki Efendim, soylu kişinin eğitiminde işin bırakılması nedir? Lütfen bunu bana öğretin Efendim."</p>

<p>"O zaman dinleyin ve zihninizi yönlendirin sıradan ev hayatı yaşayan Potaliya, konuşacağım."</p>

<p>Potaliya "Peki Efendim." diye yanıtladı.</p>

<p>Budha şunları söyledi:</p>

<p>"Sıradan ev hayatı yaşayan Potaliya! Soylu kişinin eğitiminde işin bırakılmasına yol açan sekiz şey vardır. Hangi sekiz? Yaşayan varlıkların öldürülmemesi prensibine dayanarak canlıları öldürmeyi bırakmak, verilmeyeni almama prensibine dayanarak verilmeyeni almayı bırakmak, doğru söyleme prensibine dayanarak yalan söylemeyi bırakmak, bölücü konuşmama prensibine dayanarak bölücü konuşmayı bırakmak, açgözlü ve arzu dolu olmama prensibine dayanarak açgözlü ve arzu dolu olmayı bırakmak, suçlamama ve hakaret etmeme prensibine dayanarak suçlama ve hakareti bırakmak, öfkeli ve gerilimli olmama prensibine dayanarak öfke ve gerilimi bırakmak, kibirli olmama prensibine dayanarak kibri bırakmak. İşte bunlar soylu kişinin eğitiminde işin bırakılmasına yol açan <span class='add'>(açıklaması yapılmadan kısaca ifade edilmiş)</span> sekiz şeydir."</p>

<p>"Efendim, açıklaması yapılmamış bu sekiz konuyu şefkatinizden dolayı detaylı bir şekilde lütfen bana öğretin."</p>

<p>"O zaman dinleyin ve zihninizi yönlendirin sıradan ev hayatı yaşayan Potaliya, konuşacağım."</p>

<p>Potaliya "Peki Efendim." diye yanıtladı.</p>

<p>Budha şunları söyledi:</p>

<p>"'Yaşayan varlıkların öldürülmemesi prensibine dayanarak canlıları öldürmeyi bırakmak': Bunu böyle söyledim peki ama ne sebeple böyle söyledim? Soylu bir izdeş şöyle değerlendirir: 'Yaşayan varlıkları öldürmeme sebep olabilecek kusurları bırakmak ve onları köklerinden sökmek üzere çalışıyorum. Eğer yaşayan varlıkları öldürürsem kendimi yargılarım, bilge insanlar durumu fark edip incelediklerinde beni eleştirir ve ölümden sonra bedenim dağıldığında kötü bir varoluşta yeniden doğmam beklenir. Aynı zamanda yaşayan varlıkları öldürmenin kendisi bir engeldir, bir kusurdur. Yaşayan varlıkları öldürmekten doğabilecek sıkıntı veren ve rahatsız eden kusurlar, yaşayan varlıkları öldürmeyen birinde ortaya çıkmaz.' 'Yaşayan varlıkların öldürülmemesi prensibine dayanarak canlıları öldürmeyi bırakmak' ifadesini işte bu sebeple böyle söyledim.</p>

<p>'Verilmeyeni almak…</p>

<p>Yalan söylemek…</p>

<p>Bölücü konuşma…</p>

<p>Açgözlülük ve arzu dolu olma…</p>

<p>Suçlama ve hakaret…</p>

<p>Öfke ve gerilim…</p>

<p>Kibirli olmama prensibine dayanarak kibri bırakmak': Bunu böyle söyledim peki ama neden böyle söyledim? Soylu bir izdeş şöyle değerlendirir: 'Kibirli olmaya sebep olabilecek kusurları bırakmak ve onları köklerinden sökmek üzere çalışıyorum. Eğer kibre kapılırsam kendimi yargılarım, bilge insanlar durumu fark edip incelediklerinde beni eleştirirler ve ölümden sonra bedenim dağıldığında kötü bir varoluşta yeniden doğmam beklenir. Aynı zamanda kibre kapılmanın kendisi de bir engeldir, bir kusurdur. Kibre kapılmaktan doğabilecek sıkıntı veren ve rahatsız eden kusurlar kibre kapılmayan birinde ortaya çıkmaz. 'Kibirli olmama prensibine dayanarak kibri bırakmak' ifadesini işte bu sebeple böyle söyledim.</p>

<p>İşte bunlar soylu kişinin eğitiminde işin bırakılmasına yol açan <span class='add'>(kısaca ifade edilmiş ve ayrıntılı olarak açıklanmış)</span> sekiz şeydir. Ancak sadece bu konular, soylu kişinin eğitiminde her açıdan işin bırakılması anlamına gelmez."</p>

<p>"Peki Efendim, soylu kişinin eğitiminde her açıdan işi bırakmak nasıl oluyor? Efendim, lütfen bana bunu öğretin."</p>

<p>"O zaman dinleyin ve zihninizi yönlendirin sıradan ev hayatı yaşayan Potaliya, konuşacağım."</p>

<p>Potaliya "Peki Efendim." diye yanıtladı.</p>

<p>Budha konuşmaya devam etti.</p>

<p><br></p>

<h2>Duyusal Hazların Tehlikeleri</h2>

<p>"Sıradan ev hayatı yaşayan Potaliya! Bir kasabın yakınında yaşayan açlıktan zayıf düşmüş bir köpeği düşünelim. Usta bir kasap ya da çırağı ona etleri kazınmış ve kana bulanmış bir kemik atsın. Ne düşünürsünüz sıradan ev hayatı yaşayan Potaliya? Köpek böyle etsiz bir kemiği kemirdiğinde açlığını giderebilir mi?"</p>

<p>"Hayır Efendim!"</p>

<p>"Peki neden? Çünkü bu kemik kana bulanmış olmasına rağmen etleri sıyrılmış durumda. Bu köpek önünde sonunda yorulacak ve hayal kırıklığına uğrayacaktır.</p>

<p>Benzer şekilde soylu bir izdeş şöyle değerlendirir: 'Budha kemik benzetmesi ile duyusal hazların biraz keyif verirken çok daha fazla acı ve gerilim doğurduğunu ve birçok sakıncası olduğunu anlatır. Bunu doğru anlayış ile böyle kavrayan bir izdeş çeşitliliğe dayalı tarafsızlığı terk eder ve dünyevi arzulara yönelik her tür tutunmanın kendisinden geriye hiçbir şey kalmayacak şekilde sonlandığı, tek noktaya odaklı samādhiden doğan tarafsızlığı geliştirir.</p>

<p>Bir karga, şahin ya da kuzgunun bir parça et bulduğunu ve bununla uzaklaştığını düşünelim. Diğer karga, şahin ya da kuzgunlar bu kuşu takip edip onu gagalamaya ve pençelemeye devam edecektir. Ne düşünürsünüz sıradan ev hayatı yaşayan Potaliya? Eğer bu kuş hemen bu et parçasını bırakmazsa bu onun için ölümle ya da ölümcül bir acıyla sonuçlanmaz mı?"</p>

<p>"Evet Efendim." …</p>

<p>"Aynı zamanda bir kişinin yanan bir meşale ile rüzgara karşı yürüdüğünü varsayalım. Ne düşünürsünüz sıradan ev hayatı yaşayan Potaliya? Eğer bu kişi alev alev yanan bu meşaleyi hemen atmazsa ellerini, kollarını ya da başka bir uzvunu yakarak ölümle ya da ölümcül bir acıyla karşı karşıya gelmez mi?"</p>

<p>"Evet Efendim." …</p>

<p>"İnsan boyundan daha derin, alevsiz ve duman çıkarmayan kor dolu bir çukur olduğunu varsayalım. Sonra yaşamak isteyen ve ölmek istemeyen, mutlu olmayı arzulayan ve acıdan kaçınmaya çalışan biri çıkagelir. Ardından iki güçlü adam onu kollarından tutup kızgın kömür çukuruna doğru sürükler. Ne düşünürsünüz sıradan ev hayatı yaşayan Potaliya? Bu kişi debelenip kurtulmak için mücadele etmez mi?"</p>

<p>"Evet Efendim."</p>

<p>"Niye böyle? Çünkü bu kişi şunu bilir: 'Eğer kor dolu bu çukura düşersem bu, ölümle ya da ölümcül bir acıyla sonuçlanır.' …</p>

<p>Bir insanın rüyasında çok güzel parklar, ormanlar, çayırlar ve nilüfer havuzları gördüğünü varsayalım. Ancak uyandığında bunların hiçbirini göremesin. …</p>

<p>Diyelim ki bir adam bir beyefendinin arabasını ve değerli taşlarla bezenmiş güzel küpelerini ödünç aldı. Bu eşyaları kullanarak bu kişinin Āpaṇa'nın merkezinde dolaştığını varsayalım. Onu gören insanlar 'Bu adam zengin olmalı! Zenginler servetlerinin tadını tam olarak böyle çıkarır.' diye düşünecektir. Fakat malların asıl sahibi onu gördüğünde kendisine ait olanı geri alacaktır. Ne düşünürsünüz sıradan ev hayatı yaşayan Potaliya? Sizce bu durum bu adamın üzülmesi için yeterli olur muydu?"</p>

<p>"Evet Efendim."</p>

<p>"Niye böyle? Çünkü sahibi ona ait olanları geri aldı. …</p>

<p>Bir kasaba ya da köyden çok uzakta olmayan sık bir orman korusu olduğunu varsayalım. Meyve dolu bir ağaç olduğunu ama meyvelerin hiçbirinin yere düşmediğini düşünelim. Şimdi meyveye ihtiyacı olan, meyve arayan bir kişi gelsin. Ormanın derinliklerine daldığında meyve dolu bu ağacı görür. Şöyle düşünür: 'Bu ağaç meyve dolu ama meyvelerin hiçbiri yere düşmemiş. Ben ağaca nasıl tırmanılacağını biliyorum. Neden ağaca tırmanıp istediğim kadar yiyip kesemi doldurmuyorum?' Öyle de yapar. Şimdi ise meyveye ihtiyacı olan, meyve arayan ikinci bir kişi gelsin ve bu kişinin keskin bir baltası olsun. Ormanın derinliklerine daldığında meyve dolu bu ağacı görür. Şöyle düşünür: 'Bu ağaç meyve dolu ama meyvelerin hiçbiri yere düşmemiş. Ben ağaca nasıl tırmanılacağını bilmiyorum. Neden bu ağacı dibinden kesip istediğim kadar yiyip kesemi doldurmuyorum?' Böylece ağacı dibinden keser. Ne düşünürsünüz sıradan ev hayatı yaşayan Potaliya? Ağaca tırmanan ilk kişi hemen aşağı inmezse ağaç devrildiğinde eli, kolu ya da başka bir uzvu kırılıp ölüme ya da ölümcül acılara neden olmaz mı?"</p>

<p>"Evet Efendim!"</p>

<p>"Benzer şekilde soylu bir izdeş şöyle tefekkür eder: 'Meyve ağacı benzetmesi ile Budha duyusal hazların biraz keyif verirken çok daha fazla acı ve gerilim doğurduğunu ve birçok sakıncası olduğunu anlatır.' Bunu doğru anlayış ile böyle kavrayan bir izdeş çeşitliliğe dayalı tarafsızlığı terk eder ve dünyevi arzulara yönelik her tür tutunmanın kendisinden geriye hiçbir şey kalmayacak şekilde sonlandığı, tek noktaya odaklı samādhiden doğan tarafsızlığı geliştirir.</p>

<p>Bu yüksek saflıktaki farkındalık ve tarafsızlıkla bu soylu izdeş geçmiş hayatların pek çok türünü anımsar. Bir doğum, iki doğum, üç doğum, beş, on, yirmi, otuz, kırk, elli, yüz, bin, yüz bin doğumu, pek çok evren hayatı boyunca süren kozmik büzülmeyi, pek çok evren hayatı boyunca süren kozmik genleşmeyi ve pek çok evren hayatı boyunca süren kozmik büzülme ve genleşmeyi anımsar. … Geçmiş yaşamların pek çok türünü, özellikleri ve ayrıntılarıyla birlikte hatırlar.</p>

<p>Bu yüksek saflıktaki farkındalık ve tarafsızlıkla bu soylu izdeş arınmış ve insanüstü seviyedeki görme becerisi ile bilinçli varlıkların ölümünü ve —dezavantajlı ve avantajlı, güzel ve çirkin, talihli ve talihsiz— yeniden doğumunu görür. Bilinçli varlıkların karmalarına uygun şekilde nasıl yeniden doğum yaşadıklarını anlar.</p>

<p>Bu yüksek saflıktaki farkındalık ve tarafsızlıkla bu soylu izdeş kalbin kusursuz özgürleşmesine ve bilgelik yoluyla özgürleşmeye bu hayatta ulaşır. Kusurların sona ermesi sonucu ulaştığı içgörü ile koşulsuz ve mutlak özgürlüğe ulaşmış şekilde yaşar.</p>

<p>Soylu kişinin eğitiminde her açıdan işin bırakılması işte bu şekilde gerçekleşir."</p>

<p>"Ne düşünüyorsunuz sıradan ev hayatı yaşayan Potaliya? Kendinizi soylu öğretide her alanda işlerin bırakılmasına benzer bir şekilde işleri bırakmış olarak görüyor musunuz?"</p>

<p>"Soylu kişinin eğitiminde her açıdan işi bırakan biriyle kendimi nasıl karşılaştırılabilirim ki? Ben bundan çok uzağım.</p>

<p>Efendim, diğer dinleri takip eden rahiplerin soylu olduğunu düşünürdüm, onlara yiyecek sunardım ve onlara buna göre davranırdım ancak görüyorum ki aslında soylu değiller. Budha'nın izdeşlerinin ise soylu olmadıklarını düşünürdüm, onlara yiyecek sunar ve onlara buna göre davranırdım ancak görüyorum ki aslında onlar soylular. Ama şimdi diğer dinleri takip eden rahiplerin aslında soylu olmadıklarını anladım, onlara yiyecek sunacak ve onlara bu anlayışıma uygun şekilde davranacağım. Aynı zamanda Budha'nın izdeşlerinin aslında soylu olduklarını anladım, onlara yiyecek sunacak ve onlara buna uygun şekilde davranacağım. Budha bana münzevilere karşı sevgi, güven ve saygı duymam için ilham verdi!</p>

<p>Muhteşem, Efendimiz! Muhteşem! Adeta altüst olmuş bir şeyi yerli yerine oturttunuz. Kayıp olan şeyin bulunmasını sağladınız. Kaybolmuş olanlara yolu işaret ettiniz. Görebilecek olanların görebilmesi için sanki bir lamba ile yolu aydınlattınız. Böylelikle Dhamma'yı birçok yönden berrak ve anlaşılır hale getirdiniz. Kutlu Kişi'ye sığınıyorum, Dhamma'ya sığınıyorum, Keşiş Topluluğu'na <span class='add'>(Saṅgha)</span> sığınıyorum. Kutlu Kişi'nin beni bugünden itibaren hayat boyu kendisine sığınan, sıradan ev hayatı yaşayan bir izdeş olarak kabul etmesini diliyorum."</p>
<footer> 

<p lang='en'>Translated by: <span class='author'>Ufuk Çakmakçı</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p> 

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

 

<p>Çeviri: <span class='author'>Ufuk Çakmakçı</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>