 <!DOCTYPE html> 
<html> 
<head> 
<meta charset='UTF-8'> 
<meta name='author' content='Ufuk Çakmakçı'> 
<title></title> 
</head> 
<body>  

<article id='an7.74' lang='tr'> 

<header> 

<h1>7.74. Bilge Araka</h1> 

</header> 

<p>İzdeşler, bir zamanlar Araka adında bir öğretmen vardı. Bir öğretinin kurucusuydu ve duyusal arzulardan arınmıştı. Yüzlerce öğrencisi vardı ve onlara şu şekilde öğretti: 'Brahminler! İnsan yaşamı kısa ve geçicidir, hızla sonlanır, stres ve ızdırap doludur. Özenli olun ve uyanın! Ehil olana yönelin ve manevi yolu yürüyün çünkü doğan hiç kimse ölümden kaçamaz.</p>

<p>Tıpkı güneş doğarken çimenlerin ucundan hızla buharlaşan ve uzun süre dayanmayan bir çiy damlası gibi insan yaşamı da kısa ve geçicidir, hızla sonlanır, stres ve ızdırap doludur. Özenli olun ve uyanın! Ehil olana yönelin ve manevi yolu yürüyün çünkü doğan hiç kimse ölümden kaçamaz.</p>

<p>İnsan yaşamı tıpkı yağmur şiddetli yağdığında yerde oluşan ve hızla kaybolup uzun süre kalıcı olmayan bir baloncuğa benzer. …</p>

<p>İnsan yaşamı tıpkı suya çizilen ve uzun süre kalıcı olamayan, çabucak kaybolan bir çizgiye benzer. …</p>

<p>Tıpkı uzaklara giden, hızlı akan, önüne kattığı her şeyi dağdan aşağı sürükleyen bir nehir gibi insan yaşamı da bir dakika, bir saniye, bir an bile geri dönmez, sadece akar, yuvarlanır ve yoluna devam eder. …</p>

<p>İnsan yaşamı tıpkı güçlü bir adamın dilinin ucunda biriktirip kolayca tükürebildiği bir tükürük topağına benzer. …</p>

<p>Tıpkı bütün gün ısıtılmış demir bir kazanın içine atılan bir parça etin uzun süre dayanamayıp çabucak yok olması gibi insan yaşamı da uzun sürmez ve hızla sonlanır. …</p>

<p>İnsan yaşamı tıpkı her adımda kesime ve ölüme daha da yaklaşan, mezbahaya götürülen bir ineğe benzer. Bu yaşam kısa ve geçicidir, hızla sonlanır, stres ve ızdırap doludur. Özenli olun ve uyanın! Ehil olana yönelin ve manevi yolu yürüyün çünkü doğan hiç kimse ölümden kaçamaz.'</p>

<p>Şimdi izdeşler, o dönemde insanların 60.000 yıllık bir ömrü vardı. Kızlar 500 yaşında evlenirdi. Aynı zamanda insanların rahatsızlıkları sadece altı konuyla kısıtlıydı: soğuk, sıcak, açlık, susuzluk, dışkı ve idrar yapma ihtiyacı. O dönemde insanlar bu kadar az rahatsızlık içeren uzun bir ömre sahipken Araka hala bu şekilde öğretmeyi sürdürdü: 'İnsan yaşamı kısa ve geçicidir, hızla sonlanır, stres ve ızdırap doludur. Özenli olun ve uyanın! Ehil olana yönelin ve manevi yolu yürüyün çünkü doğan hiç kimse ölümden kaçamaz.'</p>

<p>Bugünlerde şunu söylemek doğru olacaktır: 'İnsan yaşamı kısa ve geçicidir, hızla sonlanır, stres ve ızdırap doludur. Özenli olun ve uyanın! Ehil olana yönelin ve manevi yolu yürüyün çünkü doğan hiç kimse ölümden kaçamaz.' Bugünlerde uzun bir yaşam yüz yıl ya da biraz daha fazlasıdır. Yüz yıllık bir dönemde sadece 300 mevsim vardır; kış, yaz ve yağmur sezonunun her biri için yüzer mevsim. 300 mevsimde sadece 1.200 ay vardır; bu da kış, yaz ve yağmur sezonunun her birinde 400 aya karşılık gelir. 1.200 aylık bir yaşamda sadece 2.400 adet on beş gün vardır; bu da kış, yaz ve yağmur sezonunun her birinde 800 adet on beş güne karşılık gelir. 2.400 on beş gün yaşadığınızda sadece 36.000 gün yaşamış olursunuz; bu da yaz, kış ve yağmur sezonunun her birinde 12.000 gün olur. 36.000 gün yaşadığınızda sadece 72.000 öğün yemek yersiniz; bu öğünlerin 24.000'i yaz, 24.000'i kış ve 24.000'i yağmur aylarında yenir. Buna meme emdiğiniz ve yemek yemenize engel olan durumlarla karşılaştığınız zamanlar da dahildir.</p>

<p>Yemek yemenize engel olan durumlar öfke, ağrı, hastalık, dini bayramlar ya da yiyeceğe ulaşamamak olabilir. Böylece izdeşler, yüz senelik ömrü olan bir insan için ömrü, ömrün sınırını, mevsimleri, yılları, ayları, on beş günlük dönemleri, geceleri, günleri, öğünleri ve yemek yemelerini engelleyen şeyleri saydım. Şefkatinden dolayı öğrencileri için en iyisini isteyen bir öğretmenin yapması gereken her şeyi yaptım. İzdeşler! İşte ağaç altları, işte boş kulübeler, işte inziva mekanları: Jhāna pratiği yapın! İhmalkar olmayın! Sonradan pişmanlık yaşamayın! Bu, benim size talimatımdır.</p>

<footer> 

<p lang='en'>Translated by: <span class='author'>Ufuk Çakmakçı</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p> 

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

 

<p>Çeviri: <span class='author'>Ufuk Çakmakçı</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p> 

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>