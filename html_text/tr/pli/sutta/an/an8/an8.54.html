 <!DOCTYPE html> 
<html> 
<head> 
<meta charset='UTF-8'> 
<meta name='author' content='Cem Şen'> 
<title></title> 
</head> 
<body>  

<article id='an8.54' lang='tr'> 

<header> 

<h1>8.54. Refahın Koşulları</h1> 

</header> 

<p>Duydum ki Kutlu Kişi bir seferinde Koliyaların arasında kalıyordu. Koliyaların Kakkarapatta adında bir kasabaları vardı. Burada Koliyalardan Dīghajāṇu Kutlu Kişi'yi görmeye gitti ve yanına vardığında yere eğilip kendisini selamladıktan sonra yanına oturdu. Yanına oturduğunda "Bizler dünyevi hazlardan zevk alan sıradan insanlarız." dedi. "Kāsi dokuması ve sandal ağacından yapılan giysiler, takılar, kokular ve kremler kullanıyoruz. Altın ve gümüş biriktiriyoruz. Kutlu Kişi bizim gibi sıradan insanların bu yaşamdaki refah ve mutluluğu ile bir sonraki hayattaki refah ve mutluluğunu daimi kılmak için Öğreti'yi bizlere öğretebilir mi?"</p>

<h2>Dünyada Başarı İçin Koşullar</h2>

<p>Bu sözler üzerine Kutlu Kişi şunları söyledi: "Byagghapajja (Kaplan Patikası), bir insanın bu hayattaki refahını ve mutluluğunu sağlayan dört nitelik vardır. Hangi dört? Çabanın sürekliliğini ve istikrarı geliştirmek, ihtiyatlı ve uyanık olmayı geliştirmek, iyi arkadaşlar ve dengeli bir hayat.</p>

<p>"Peki çabanın sürekliliğini ve istikrarı geliştirmek ne demektir? Bir kişi hayatını kazanmak için çiftçilik, ticaret, sürü gütmek, okçuluk, kralın adamı olmak ya da herhangi bir zanaat, her ne yapıyorsa bu yaptığı işi çalışkanlıkla yorulmak bilmeden yapmalı, uyguladığı teknikleri ve teknikler arasındaki farkları iyi bilmeli, bunlarda ustalaşmalı ve bunları uygulamalıdır. Bu, çabanın sürekliliğini ve istikrarı geliştirmek olarak adlandırılır.</p>

<p>"İhtiyatlı ve uyanık olmayı geliştirmek ne demektir? Bir kişi haklı bir kazanç elde ettiğinde bu kazanç alın teriyle, girişimle, çabayla, uğraşarak, bileğinin gücüyle olduğunda bu kazancını şu şekilde doğru düşünerek, ihtiyatlı ve uyanık bir şekilde korumalıdır: 'Kral ya da haydutlar sahip olduğum bu varlığı benim elimden nasıl almazlar? Bu varlığı yangından, selden, kindar mirasçılardan nasıl koruyabilirim?' İşte bu, ihtiyatlı ve uyanık olmayı geliştirmek olarak adlandırılır.</p>

<p>"Peki iyi arkadaşlara sahip olmak ne demektir? Bir kişi hangi kasabada ya da şehirde yaşıyor olursa olsun inançlı, erdemli, cömert, doğru bakış açısına sahip insanlarla arkadaş olur. Onlarla konuşur, fikirlerini onlarla tartışır. Onların inançlarını özümsemeye çalışır. Onlardaki erdemi, cömertliği, doğru bakış açısını örnek alır ve kendinde de bunları geliştirmeye çalışır. Buna iyi arkadaşlara sahip olmak denir.</p>

<p>"Peki dengeli bir hayatı geliştirmek ne demektir? Bir kişi gelir ve gider dengesini bilir ve hayatını buna göre yaşar, har vurup harman savurmadan cimrilik yapmadan şöyle düşünür: 'Eğer şu şekilde yaşarsam gelirim giderimden fazla olacak, giderim gelirimi aşmayacak.' Nasıl ki bir tartıcı kantarda tartım yaparken 'Bu biraz fazla oldu, bu biraz az oldu.' diye değerlendirme yapıyorsa bu kişi de gelir ve giderini doğru değerlendirip har vurup harman savurmadan cimrilik yapmadan hayatını dengeli bir şekilde yaşar. Böylece kendi kendine 'Bu sayede gelirim giderimi aşacak ama giderim gelirimi aşmayacak.' der. Eğer bir insanın geliri azsa ama gelirinin üzerinde bir bolluk içinde yaşıyorsa o zaman ortalığa söylentiler yayılır: 'Bu adam gelirini har vurup harman savuruyor.' Bir insanın geliri fazlaysa ama gelirinin çok altında yoksul bir hayat yaşıyorsa o zaman da insanlar onun hakkında 'Bu adam açlıktan ölecek.' diye konuşurlar. Oysa bir insan gelir ve giderinin farkında olup har vurup harman savurmadan cimrilik yapmadan dengeli bir hayat yaşadığında ve kendi kendine 'Bu sayede gelirim giderimi aşacak ama giderim gelirimi aşmayacak.' diye düşündüğünde buna dengeli bir hayatı geliştirmek denir.</p>

<p>"Bir insanın biriktirdiği varlığı tüketen dört şey vardır: (1)Zevke, sefahate ve sekse düşkünlük, (2)İçkiye düşkünlük, (3)Kumara düşkünlük, (4)Kötü insanları kendine arkadaş, dost, yoldaş yapmak.</p>

<p>"Diyelim ki büyük bir barajın dört su taşıyan ve dört su tahliye eden kanalı var. Bir adam barajın su taşıyan kanallarını kapatıp su tahliye eden kanallarını sonuna kadar açtığında ve gökten yeterince yağmur düşmediğinde nasıl ki baraj gölündeki suyun artmasını bekleyemezse aynı şekilde bu dört şey de varlığı öyle tüketir: (1)Zevke, sefahate ve sekse düşkünlük, (2)İçkiye düşkünlük, (3)Kumara düşkünlük, (4)Kötü insanları kendine arkadaş, dost, yoldaş yapmak.</p>

<p>Bunlar ise insanın varlığını artıran dört şeydir: (1)Zevke, sefahate ve sekse düşkün olmamak, (2)İçkiye düşkün olmamak, (3)Kumara düşkün olmamak, (4)İyi insanları kendine arkadaş, dost, yoldaş yapmak.</p>

<p>"Diyelim ki büyük bir barajın dört su taşıyan ve dört su tahliye eden kanalı var. Bir adam barajın su taşıyan kanallarını açıp su tahliye eden kanallarını kapattığında ve gökten yeterince yağmur yağdığında nasıl ki baraj gölündeki su artarsa aynı şekilde bu dört şey de varlığı öyle doldurur: (1)Zevke, sefahate ve sekse düşkün olmamak, (2)İçkiye düşkün olmamak, (3)Kumara düşkün olmamak, (4)İyi insanları kendine arkadaş, dost, yoldaş yapmak.</p>

<p>"Kaplan Patikası, işte bunlar bir insanın bu hayatta refahını ve mutluluğunu sağlayan dört niteliktir."</p>

<h2>Ruhsal Gelişimin Koşulları</h2>

<p>"Şu dört nitelik ise sıradan bir insanın gelecek hayatta refahını ve mutluluğunu sağlar. Hangi dört? İnanç, erdem, cömertlik ve bilgelik.</p>

<p>"Peki inanç geliştirmek ne demektir? Soylu kişilerin izdeşleri Tathāgata'nın aydınlanmasına inanç geliştirip 'Kendisi gerçekten de saf ve tam olarak uyanmış Kutlu Kişi. Bilgisi ve eylemleri eksiksiz, Nibbāna'ya ulaşmış, kainatı bilen, eğitilebilecek olanların eşsiz eğitmeni, tanrıların ve insanların öğretmeni.' diye düşündüklerinde buna inanç geliştirmek denir.</p>

<p>"Peki erdem geliştirmek ne demektir? Soylu kişilerin izdeşleri öldürmekten, çalmaktan, ehil olmayan cinsel birlikteliklerden, yalan söylemekten, bilinci bulandıran maddeler kullanmaktan uzak durduklarında buna erdem geliştirmek denir.</p>

<p>"Peki cömertlik geliştirmek ne demektir? Soylu kişilerin izdeşleri kalpleri cimriliğin kusurundan arındığında evlerinde cömert, eli açık, vermekten haz alarak, yardım taleplerine duyarlı, sadaka vermekten mutlu olarak yaşadıklarında buna cömertlik geliştirmek denir.</p>

<p>"Peki bilgelik geliştirmek ne demektir? Soylu kişilerin izdeşleri olguların doğuşunu ve sonlanmasını doğru bilgelikle gördüklerinde, ızdırabın sonlanmasına ulaştıran soylu yola tam olarak girdiklerinde buna bilgelik geliştirmek denir.</p>

<p>"Kaplan Patikası, işte bunlar bir insanın gelecek hayatta refahını ve mutluluğunu sağlar.</p>

<blockquote class='gatha'><p>İşinde çalışkan ve temkinli,<br>

Varlığını bilgece yöneten,<br>

Dengeli bir hayat yaşayıp<br>

Alın teriyle edindiği varlığını koruyan…</p>

<p>Ayrıca inanç ve erdem ile taçlanmış,<br>

Cömert ve cimrilikten özgürleşmiş,<br>

Gelecek yaşamında refaha ulaştıran<br>

Yolu hazırlamak için daima çalışan…</p>

<p>Böylece Aydınlanmış Kişi<br>

Sıradan hayat yaşayan inanç dolu insan için<br>

Onu bu hayatta ve bir sonrakinde<br>

Mutluluğa ulaştıracak sekiz koşula işaret etti.</p></blockquote>
<footer> 

<p lang='en'>Translated by: <span class='author'>Cem Şen</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p> 

<p lang='en'>Used by kind permission of Cem Şen.</p> 

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

 

<p>Çeviri: <span class='author'>Cem Şen</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p> 

<p>Cem Şen'in izniyle kullanılmıştır.</p> 

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>