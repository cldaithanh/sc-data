 <!DOCTYPE html> 
<html> 
<head> 
<meta charset='UTF-8'> 
<meta name='author' content='Ufuk Çakmakçı'> 
<title></title> 
</head> 
<body>  

<article id='an10.61' lang='tr'> 

<header> 

<h1>10.61. Cehalet</h1> 

</header> 

<p>"Keşişler! Cehaletin ne zaman başladığı bilinemez: 'Bundan önce cehalet yoktu, bundan sonra ortaya çıktı.' denemez. Keşişler, bu böyle söylendi.</p>

<p>Ne var ki 'Cehalet şu koşuldan doğar.' diye düşünülebilir. Size söylüyorum ki cehaletin bir besini vardır, besinsiz asla var olamaz. Peki cehaletin besini nedir? 'Bu besin beş engeldir.' denmelidir. Size söylüyorum ki beş engelin de besini vardır ve bunlar besinsiz var olamazlar. Peki beş engelin besini nedir? 'Bu besin üç tür yanlış eylemdir.' denmelidir. Peki üç tür yanlış eylemin besini nedir? 'Bu besin duyu kapılarının korunmamasıdır.' denmelidir. Peki duyu kapılarının korunmamasının besini nedir? 'Bu besin farkındalık ve durumsal farkındalık eksikliğidir.' denmelidir. Peki durumsal farkındalık ve farkındalığın besini nedir? 'Bu besin dikkatin bilgece kullanılmamasıdır.' denmelidir. Peki dikkatin bilgece kullanılmamasının besini nedir? 'Bu besin inanç eksikliğidir.' denmelidir. Peki inanç eksikliğinin besini nedir? 'Bu besin doğru olmayan öğretilerle temastır.' denmelidir. Peki doğru olmayan öğretilerle temasın besini nedir? 'Bu besin erdem ve bilgelikten uzak insanlarla bir arada olmaktır.' denmelidir.</p>

<p>İşte böyle keşişler, erdem ve bilgelikten uzak insanlarla bir arada olunduğunda doğru olmayan öğretilerle temas edilir. Doğru olmayan öğretiler dinlendiğinde inanç gelişmez. İnanç gelişmediğinde dikkat bilgece kullanılamaz. Dikkat bilgece kullanılmadığında farkındalık ve durumsal farkındalık eksikliği doğar. Farkındalık ve durumsal farkındalık eksikliğinde duyu kapıları korunamaz. Duyu kapıları korunmadığında üç tür yanlış eylem ortaya çıkar. Üç tür yanlış eylem ortaya çıktığında beş engel oluşur. Beş engel oluştuğunda cehalet doğar. İşte bu, cehaletin yakıtıdır ve bu şekilde cehaletin koşulları oluşur.</p>

<p>"Tıpkı tanrıların dağların yüksek tepelerine yağmuru büyük damlalar halinde yağdırması ve tepeleri şimşeklerle dövmesi gibi. Sırtlardan aşağı akan su, dağdaki derin yarıkları ve dereciklerin kanallarını doldurur. Dağdaki derin yarıklar ve dereciklerin kanalları suyla dolduğunda küçük gölleri doldurur. Küçük göller suyla dolduğunda büyük gölleri doldurur. Büyük göller suyla dolduğunda küçük nehirleri doldurur, küçük nehirler büyük nehirleri doldurur. Büyük nehirler dolduğunda büyük okyanusları doldurur. İşte okyanusların besini budur ve böylece dolarlar. Benzer şekilde erdem ve bilgelikten uzak insanlarla bir arada olunduğunda gerçeği ifade eden bir öğreti duyulmaz. Gerçeği ifade eden öğreti duyulmadığında inanç gelişmez. İnanç gelişmediğinde dikkat bilgece kullanılamaz. Dikkat bilgece kullanılmadığında farkındalık ve durumsal farkındalık eksikliği doğar. Farkındalık ve durumsal farkındalık eksikliğinde duyu kapıları korunamaz. Duyu kapıları korunmadığında üç tür yanlış eylem ortaya çıkar. Üç tür yanlış eylem ortaya çıktığında beş engel oluşur. Beş engel koşulu oradaysa cehalet doğar. İşte cehaletin besini budur, bu koşul bu şekilde tamamlanır.</p>

<p>"Şimdi size bildiriyorum ki bilgiye ulaşmanın ve özgürleşmenin de besini vardır. Bu, besinsiz değildir. Peki bu besin nedir? 'Aydınlanmanın yedi etkeni.' Size söylüyorum ki aydınlanmanın yedi etkeninin de besini vardır, bunlar asla besinsiz değildir. Peki bu besin nedir? 'Farkındalığın dört uygulaması.' Peki farkındalığın dört uygulamasının besini nedir? 'Üç doğru eylem türü.' Peki üç doğru eylem türünün besini nedir? 'Duyuların korunması.' Peki duyuların korunmasının besini nedir? 'Farkındalık ve durumsal farkındalık.' Peki farkındalık ve durumsal farkındalığın besini nedir? 'Dikkatin bilgece kullanımı <span class='add'>(yonisomanasikara)</span>.' Peki dikkatin bilgece kullanımının besini nedir? 'İnanç.' Peki inancın besini nedir? 'Gerçek öğretiyi duymak.' Peki gerçek öğretiyi duymanın besini nedir? 'Erdemli ve bilge insanlarla bir arada olmak.'</p>

<p>Böylece erdemli ve bilge insanlarla bir arada olunduğunda gerçek bir öğreti duyulur. Gerçek bir öğreti duyulduğunda inanç gelişir. İnanç geliştiğinde dikkat bilgece kullanılabilir. Dikkat bilgece kullanıldığında farkındalık ve durumsal farkındalık ortaya çıkar. Farkındalık ve durumsal farkındalık ortaya çıktığında duyu kapıları korunur. Duyu kapıları korunduğunda üç tür doğru eylem gerçekleşir. Üç tür doğru eylem gerçekleştiğinde farkındalığın dört uygulaması ortaya çıkar. Farkındalığın dört uygulaması ortaya çıktığında aydınlanmanın yedi etkeni doğar. Aydınlanmanın yedi etkeni tamamlandığında bilgelik yoluyla özgürleşme tamamlanır. İşte bu bilgelik yoluyla özgürleşmenin besinidir, bu şekilde koşulları tamamlanır.</p>

<p>"Tıpkı tanrıların dağların yüksek tepelerine yağmuru büyük damlalar halinde yağdırması ve tepeleri şimşeklerle dövmesi gibi. Sırtlardan aşağı akan su dağdaki derin yarıkları ve dereciklerin kanallarını doldurur. Dağdaki derin yarıklar ve dereciklerin kanalları suyla dolduğunda onlar küçük gölleri doldurur. Küçük göller suyla dolduğunda büyük gölleri doldurur… küçük nehirleri…büyük nehirleri. Büyük nehirler dolduğunda okyanusları doldurur. İşte okyanusların besini budur ve böylece dolarlar. Benzer şekilde erdemli ve bilge insanlarla bir arada olduğunda gerçek bir öğreti duyulur. Gerçek bir öğreti duyulduğunda inanç faktörü gelişir. İnanç geliştiğinde dikkat bilgece kullanılabilir. Dikkat bilgece kullanıldığında farkındalık ve durumsal farkındalık ortaya çıkar. Farkındalık ve durumsal farkındalık ortaya çıktığında duyu kapıları korunur. Duyu kapıları korunduğunda üç tür doğru eylem gerçekleşir. Üç tür doğru eylem gerçekleştiğinde farkındalığın dört uygulaması ortaya çıkar. Farkındalığın dört uygulaması ortaya çıktığında aydınlanmanın yedi etkeni doğar. Aydınlanmanın yedi etkeni tamamlandığında bilgelik yoluyla özgürleşme tamamlanır. İşte bu bilgelik yoluyla özgürleşmenin besinidir, bu şekilde koşulları tamamlanır.</p>
<footer> 

<p lang='en'>Translated by: <span class='author'>Ufuk Çakmakçı</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

 

<p>Çeviri: <span class='author'>Ufuk Çakmakçı</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>