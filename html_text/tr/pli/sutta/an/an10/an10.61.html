<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='an10.61' lang='tr'>
<header>
<h1>10.61. Cehalet</h1>
</header>
<p>“İzdeşler! Cehaletin belirgin bir başlangıç noktasının olmadığı
söylenir; bunun öncesinde cehalet yoktu, bundan sonra ortaya çıktı
denemez. Yine de cehaletin belirli bir koşulunun olduğu
açıktır.</p>
<p>Size söylüyorum ki cehaletin bir besini vardır, besinsiz asla
var olamaz. Peki cehaletin besini nedir? ‘Bu besin beş engeldir.’
demelisiniz. Size söylüyorum ki beş engelin de besini vardır ve
bunlar besinsiz var olamaz. Peki beş engelin besini nedir? ‘Bu
besin üç tür yanlış eylemdir.’ demelisiniz. Peki üç tür yanlış
eylemin besini nedir? ‘Bu besin duyu kapılarının korunmamasıdır.’
demelisiniz. Peki duyu kapılarının korunmamasının besini nedir? ‘Bu
besin farkındalık ve durumsal farkındalık eksikliğidir.’
demelisiniz. Peki durumsal farkındalık ve farkındalık eksikliğinin
besini nedir? ‘Bu besin dikkatin bilgece kullanılmamasıdır.’
demelisiniz. Peki dikkatin bilgece kullanılmamasının besini nedir?
‘Bu besin inanç eksikliğidir.’ demelisiniz. Peki inanç eksikliğinin
besini nedir? ‘Bu besin doğru olmayan bir öğretiyi dinlemektir.’
demelisiniz. Peki doğru olmayan bir öğretiyi dinlemenin besini
nedir? ‘Bu besin erdem ve bilgelikten uzak insanlarla bir arada
olmaktır.’ demelisiniz.</p>
<p>İzdeşler, erdem ve bilgelikten uzak insanlarla bir arada
olunduğunda doğru olmayan bir öğreti dinlenir. Doğru olmayan bir
öğreti dinlendiğinde inanç gelişmez. İnanç gelişmediğinde dikkat
bilgece kullanılamaz. Dikkat bilgece kullanılmadığında farkındalık
ve durumsal farkındalık eksikliği doğar. Farkındalık ve durumsal
farkındalık eksikliğinde duyu kapıları korunamaz. Duyu kapıları
korunmadığında üç tür yanlış eylem ortaya çıkar. Üç tür yanlış
eylem ortaya çıktığında beş engel oluşur. Beş engel oluştuğunda
cehalet doğar. İşte bu, cehaletin besinidir ve bu şekilde cehaletin
koşulları oluşur.</p>
<p>Tıpkı tanrıların dağların yüksek tepelerine yağmuru büyük
damlalar halinde yağdırması ve tepeleri şimşeklerle dövmesi gibi.
Sırtlardan aşağı akan su, dağdaki derin yarıkları ve dereciklerin
kanallarını doldurur. Dağdaki derin yarıklar ve dereciklerin
kanalları suyla dolduğunda küçük gölleri doldurur. Küçük göller
suyla dolduğunda büyük gölleri doldurur. Büyük göller suyla
dolduğunda küçük nehirleri doldurur, küçük nehirler büyük nehirleri
doldurur. Büyük nehirler dolduğunda büyük okyanusları doldurur.
İşte okyanusların besini budur ve böylece dolarlar.</p>
<p>Benzer şekilde erdem ve bilgelikten uzak insanlarla bir arada
olunduğunda doğru olmayan bir öğreti dinlenir. Doğru olmayan bir
öğreti dinlendiğinde inanç gelişmez. İnanç gelişmediğinde dikkat
bilgece kullanılamaz. Dikkat bilgece kullanılmadığında farkındalık
ve durumsal farkındalık eksikliği doğar. Farkındalık ve durumsal
farkındalık eksikliğinde duyu kapıları korunamaz. Duyu kapıları
korunmadığında üç tür yanlış eylem ortaya çıkar. Üç tür yanlış
eylem ortaya çıktığında beş engel oluşur. Beş engel koşulu oradaysa
cehalet doğar. İşte cehaletin besini budur ve bu koşul bu şekilde
tamamlanır.</p>
<p>Şimdi size bildiriyorum ki bilgelik yoluyla özgürleşmenin de bir
besini vardır. Bilgelik yoluyla özgürleşmek besinsiz asla mümkün
değildir. Peki bilgelik yoluyla özgürleşmenin besini nedir?
‘Aydınlanmanın yedi faktörü.’ Size söylüyorum ki aydınlanmanın yedi
faktörünün de besini vardır, bunlar asla besinsiz değildir. Peki bu
besin nedir? ‘Farkındalığın dört odağı.’ Peki farkındalığın dört
odağının besini nedir? ‘Üç tür doğru eylem.’ Peki üç tür doğru
eylemin besini nedir? ‘Duyuların korunması.’ Peki duyuların
korunmasının besini nedir? ‘Farkındalık ve durumsal farkındalık.’
Peki farkındalık ve durumsal farkındalığın besini nedir? ‘Dikkatin
bilgece kullanımı.’ Peki dikkatin bilgece kullanımının besini
nedir? ‘İnanç.’ Peki inancın besini nedir? ‘Doğru öğretiyi
dinlemek.’ Peki doğru öğretiyi dinlemenin besini nedir? ‘Erdemli ve
iyi insanlarla bir arada olmak.’</p>
<p>Böylece erdemli ve iyi insanlarla ilişki kurma koşulu yerine
getirildiğinde, doğru öğreti dinlenir. Doğru öğretiyi dinleme
koşulu yerine getirildiğinde inanç gelişir. İnanç koşulu yerine
getirildiğinde dikkat bilgece kullanılır. Dikkatin bilgece
kullanılması koşulu yerine getirildiğinde farkındalık ve durumsal
farkındalık ortaya çıkar. Farkındalık ve durumsal farkındalık
koşulu yerine getirildiğinde duyu kapıları korunur. Duyu
kapılarının korunması koşulu yerine getirildiğinde üç tür doğru
eylem gerçekleşir. Üç tür doğru eylem koşulu yerine getirildiğinde
farkındalık kesintisizleşir. Kesintisiz farkındalık koşulu yerine
getirildiğinde aydınlanmanın yedi faktörü tamamlanır. Aydınlanmanın
yedi faktörü tamamlandığında bilgi ve özgürleşme doğar. İşte bu,
bilgelik yoluyla özgürleşmenin besinidir ve bu şekilde koşulları
tamamlanır.</p>
<p>Tıpkı tanrıların dağların yüksek tepelerine yağmuru büyük
damlalar halinde yağdırması ve tepeleri şimşeklerle dövmesi gibi.
Sırtlardan aşağı akan su dağdaki derin yarıkları ve dereciklerin
kanallarını doldurur. Dağdaki derin yarıklar ve dereciklerin
kanalları suyla dolduğunda onlar küçük gölleri doldurur. Küçük
göller suyla dolduğunda büyük gölleri doldurur… küçük
nehirleri…büyük nehirleri. Büyük nehirler dolduğunda okyanusları
doldurur. İşte okyanusların besini budur ve böylece dolarlar.
Benzer şekilde erdemli ve iyi insanlarla ilişki kurma koşulu yerine
getirildiğinde doğru öğreti dinlenir. Doğru öğretiyi dinleme koşulu
yerine getirildiğinde inanç gelişir. İnanç koşulu yerine
getirildiğinde dikkat bilgece kullanılır. Dikkatin bilgece
kullanılması koşulu yerine getirildiğinde farkındalık ve durumsal
farkındalık ortaya çıkar. Farkındalık ve durumsal farkındalık
koşulu yerine getirildiğinde duyu kapıları korunur. Duyu
kapılarının korunması koşulu yerine getirildiğinde üç tür doğru
eylem gerçekleşir. Üç tür doğru eylem koşulu yerine getirildiğinde
farkındalık kesintisizleşir. Kesintisiz farkındalık koşulu yerine
getirildiğinde aydınlanmanın yedi faktörü tamamlanır. Aydınlanmanın
yedi faktörü tamamlandığında bilgi ve özgürleşme doğar. İşte bu,
bilgelik yoluyla özgürleşmenin besinidir ve bu şekilde koşulları
tamamlanır.</p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2024</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
