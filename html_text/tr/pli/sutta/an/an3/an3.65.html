<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='an3.65' lang='tr'>
<header>
<h1>3.65. Kesamuttalı Kālāmalara Vaaz</h1>
</header>
<h2>Kesamutta'lı Kālāmalar Budha'yı Görmeye Geliyor</h2>
<p>Duydum ki Kutlu Kişi bir seferinde Kosalalıların arasında büyük
bir izdeş grubuyla dolaşırken Kālāmalara ait bir kasaba olan
Kesamutta'ya varmıştı. Bunu haber alan Kālāmalar şöyle dediler:
"Sakya Klanı'ndan Sakyalıların oğlu, münzevi hayata atılmış olan
Saygıdeğer Gotama Kesamutta'ya geldi. Saygıdeğer Gotama'nın ünü
gerçekten de her yana yayıldı: 'Kendisi gerçekten de Kutlu Kişi,
tam ve mutlak uyanışa ulaştı. Bilgisi ve eylemleri eksiksiz,
Nibbāna'ya ulaşmış, kainatı bilen, eğitilebilecek olanların eşsiz
eğitmeni, tanrıların ve insanların öğretmeni. Bu dünyayı
<span class='add'>(tüm devaları, Māraları, Brahmāları, münzevileri
ve keşişleri de kapsayacak şekilde)</span> doğrudan bilgi ile
keşfeder ve bunun diğerleri tarafından da bilinmesini sağlar.
Başlangıcında mutluluk veren, ortasında mutluluk veren ve sonunda
mutluluk veren Dhamma'yı anlaşılır sözlerle öğretir. Detaylarında
ve özünde kutsal olan, saf ve mükemmel öğretiyi ortaya koyar.
Böylesi kutlu bir kişiyi görmek ne kadar güzel olur.'"</p>
<p>Bunun üzerine Kesamutta'daki Kālāmalar Kutlu Kişi'nin yanına
gittiler. Yanına vardıklarında önünde eğilip onu dostça
selamladılar, karşılıklı olarak iyi dileklerde bulunduktan sonra
yanına oturdular. Bazıları yanına otururken ellerini kalplerinin
önünde birleştirerek Kutlu Kişi'yi selamladı. Bazıları ise sessizce
yanına oturdu.</p>
<h2>Kesamutta'lı Kālāmalar Budha'nın Rehberliğini İstiyor</h2>
<p>Oturduktan sonra Kesamutta'lı Kālāmalar Kutlu Kişi'ye şöyle
dediler: "Efendimiz, Kesamutta'ya zaman zaman münzeviler ve
brahminler gelir. Her biri kendi öğretisini anlatır ve göklere
çıkarır ama başkalarının öğretileri söz konusu olduğunda itiraz
eder, onları yerer, aşağılar ve kötülerler. Ardından Kesamutta'ya
başka münzeviler ve brahminler gelir ve bu sefer de onlar kendi
öğretilerini anlatıp göklere çıkarırken diğerlerinin öğretilerine
itiraz eder, onları yerer, aşağılar ve kötülerler. Böylece aklımızı
karıştırır ve bizi şüphe içinde bırakırlar. Bu münzevilerden ve
brahminlerden hangilerinin söylediği doğru, hangilerinin söylediği
yanlıştır?"</p>
<h2>Reddetmenin Ölçütleri</h2>
<p>"Elbette aklınız karışacak Kālāmalar. Elbette şüphe içinde
olacaksınız. Eğer şüphe için sebepler varsa akıl karışıklığı
doğacaktır. Bu durumda sadece sözel olarak aktarılanlara,
geleneklere, yazılı kanıtlara, kutsal yazılara, mantığa,
çıkarsamalara, akıl yürütmeye, düşünerek bir görüşü kabul etmeye,
yetkin görünüşe ve 'Bu münzevi bizim saygıdeğer öğretmenimizdir.'
düşüncesine dayanarak hareket etmemelisiniz. Eğer kendi
değerlendirmeniz sonucunda ilk elden 'Bu nitelikler ehil değildir,
bu nitelikler kusurludur, bu nitelikler bilgeler tarafından
eleştirilebilir, bu nitelikler benimsendiğinde ve uygulandığında
zarara ve ızdıraba sebep oluyor.' diye fark ederseniz onları
uygulamayı bırakmalısınız.</p>
<h2>Açgözlülük, Nefret ve Sanrı</h2>
<p>Ne dersiniz Kālāmalar? İnsanın içinde açgözlülük doğduğunda bu
açgözlülükten fayda mı yoksa zarar mı gelir?"</p>
<p>"Zarar gelir Efendim."</p>
<p>"Açgözlülükle dolu, açgözlülük tarafından ele geçirilmiş, zihni
açgözlülükle bulanmış olan bu insan diğer varlıkları öldürürse,
kendine verilmeyeni alırsa, başkalarının eşlerinin peşinden
koşarsa, yalanlar söylerse ve başkalarına canı nasıl istiyorsa öyle
davranırsa bunların tümü de uzun vadede zarar ve ızdırap getirir;
öyle değil mi?"</p>
<p>"Evet Efendim."</p>
<p>"Peki ne dersiniz Kālāmalar? Bir insanın içinde nefret
doğduğunda bu nefretten fayda mı yoksa zarar mı gelir?"</p>
<p>"Zarar gelir Efendim."</p>
<p>"Nefretle dolu, nefret tarafından ele geçirilmiş, zihni nefretle
bulanmış olan bu insan diğer varlıkları öldürürse, kendine
verilmeyeni alırsa, başkalarının eşlerinin peşinden koşarsa,
yalanlar söylerse ve başkalarına canı nasıl istiyorsa öyle
davranırsa bunların tümü de uzun vadede zarar ve ızdırap getirir;
öyle değil mi?"</p>
<p>"Evet Efendim."</p>
<p>"Peki ne dersiniz Kālāmalar? Bir insanın içinde sanrılar
doğduğunda bu sanrılardan fayda mı yoksa zarar mı gelir?"</p>
<p>"Zarar gelir Efendim."</p>
<p>"Sanrılarla dolu, sanrılar tarafından ele geçirilmiş, zihni
sanrılarla bulanmış olan bu insan diğer varlıkları öldürürse,
kendine verilmeyeni alırsa, başkalarının eşlerinin peşinden
koşarsa, yalanlar söylerse ve başkalarına canı nasıl istiyorsa öyle
davranırsa bunların tümü de uzun vadede zarar ve ızdırap getirir;
öyle değil mi?"</p>
<p>"Evet Efendim."</p>
<p>"Peki ne dersiniz Kālāmalar? Bunlar ehil nitelikler midir yoksa
ehil olmayan nitelikler midir?"</p>
<p>"Ehil olmayan niteliklerdir Efendim."</p>
<p>"Kusurlu mudur yoksa kusursuz mudur?"</p>
<p>"Kusurludur Efendim."</p>
<p>"Bilgeler tarafından yerilir mi yoksa övülür mü?"</p>
<p>"Yerilir Efendim."</p>
<p>"Benimsendiklerinde ve uygulandıklarında zarara ve ızdıraba
sebep olurlar mı olmazlar mı?"</p>
<p>"Benimsendiklerinde ve uygulandıklarında zarara ve ızdıraba
sebep olurlar. Bize böyle görünüyor."</p>
<p>"Öyleyse Kālāmalar, daha önceden de söylediğim gibi sadece sözel
olarak aktarılanlara, geleneklere, yazılı kanıtlara, kutsal
yazılara, mantığa, çıkarsamalara, akıl yürütmeye, düşünerek bir
görüşü kabul etmeye, yetkin görünüşe ve 'Bu münzevi bizim
saygıdeğer öğretmenimizdir.' düşüncesine dayanarak hareket
etmemelisiniz. Eğer kendi değerlendirmeniz sonucunda ilk elden 'Bu
nitelikler ehil değildir, bu nitelikler kusurludur, bu nitelikler
bilgeler tarafından eleştirilebilir, bu nitelikler benimsendiğinde
ve uygulandığında zarara ve ızdıraba sebep oluyor.' diye fark
ederseniz onları uygulamayı bırakmalısınız.</p>
<h2>Kabul Etmenin Ölçütleri</h2>
<p>Şimdi Kālāmalar, sadece sözel olarak aktarılanlara, geleneklere,
yazılı kanıtlara, kutsal yazılara, mantığa, çıkarsamalara, akıl
yürütmeye, düşünerek bir görüşü kabul etmeye, yetkin görünüşe ve
'Bu münzevi bizim saygıdeğer öğretmenimizdir.' düşüncesine
dayanarak hareket etmemelisiniz. Kendi deneyiminize dayanarak 'Bu
nitelikler ehil, bu nitelikler kusursuz, bu nitelikler bilgeler
tarafından övülüyor, bu nitelikler benimsendiği ve uygulandığı
zaman refaha ve mutluluğa ulaştırıyor.' dediğinizde bu nitelikleri
benimsemeli ve onları uygulamayı sürdürmelisiniz."</p>
<p>Açgözlülük, Nefret ve Sanrının Yokluğu</p>
<p>"Ne dersiniz Kālāmalar? İnsanın içinde açgözlülük azaldığında
bundan fayda mı yoksa zarar mı gelir?"</p>
<p>"Fayda gelir Efendim."</p>
<p>"Peki içinde açgözlülük kalmayan, açgözlülük tarafından ele
geçirilmeyen, zihni açgözlülük tarafından bulanmamış bu kişi
canlıları öldürmediğinde, kendine verilmeyeni almadığında,
başkalarının eşlerinin peşinden koşmadığında, yalanlar
söylemediğinde ya da başkalarına canı nasıl isterse öyle
davranmadığında bunların tümü de uzun vadede refah ve mutluluk
getirir; öyle değil mi?"</p>
<p>"Evet Efendim."</p>
<p>"Ne dersiniz Kālāmalar? İnsanın içinde nefret azaldığında bundan
fayda mı yoksa zarar mı gelir?"</p>
<p>"Fayda gelir Efendim."</p>
<p>"Peki içinde nefret kalmayan, nefret tarafından ele
geçirilmeyen, zihni nefret tarafından bulanmamış bu kişi canlıları
öldürmediğinde, kendine verilmeyeni almadığında, başkalarının
eşlerinin peşinden koşmadığında, yalanlar söylemediğinde ya da
başkalarına canı nasıl isterse öyle davranmadığında bunların tümü
de uzun vadede refah ve mutluluk getirir; öyle değil mi?"</p>
<p>"Evet Efendim."</p>
<p>"Ne dersiniz Kālāmalar? İnsanın içinde sanrılar azaldığında
bundan fayda mı yoksa zarar mı gelir?"</p>
<p>"Fayda gelir Efendim."</p>
<p>"Peki içinde sanrılar kalmayan, sanrılar tarafından ele
geçirilmeyen, zihni sanrılar tarafından bulanmamış bu kişi
canlıları öldürmediğinde, kendine verilmeyeni almadığında,
başkalarının eşlerinin peşinden koşmadığında, yalanlar
söylemediğinde ya da başkalarına canı nasıl isterse öyle
davranmadığında bunların tümü de uzun vadede refah ve mutluluk
getirir; öyle değil mi?"</p>
<p>"Evet Efendim."</p>
<p>"Peki ne dersiniz Kālāmalar, bu nitelikler ehil mi yoksa ehil
değil mi?"</p>
<p>"Ehil Efendim."</p>
<p>"Kusurlu mu yoksa kusursuz mu?"</p>
<p>"Kusursuz Efendim."</p>
<p>"Bilgeler tarafından övülür mü yoksa yerilir mi?"</p>
<p>"Övülür Efendim."</p>
<p>"Benimsendiklerinde ve uygulandıklarında refah ve mutluluk
getirirler mi getirmezler mi?"</p>
<p>"Benimsendiklerinde ve uygulandıklarında refah ve mutluluk
getirirler. Bize böyle görünüyor."</p>
<p>"İşte bu sebeple Kālāmalar, sadece sözel olarak aktarılanlara,
geleneklere, yazılı kanıtlara, kutsal yazılara, mantığa,
çıkarsamalara, akıl yürütmeye, düşünerek bir görüşü kabul etmeye,
yetkin görünüşe ve 'Bu münzevi bizim saygıdeğer öğretmenimizdir.'
düşüncesine dayanarak hareket etmemelisiniz. Sadece kendi
deneyiminize dayanarak 'Bu nitelikler ehil, bu nitelikler kusursuz,
bu nitelikler bilgeler tarafından övülüyor, bu nitelikler
benimsendiği ve uygulandığı zaman refaha ve mutluluğa ulaştırıyor.'
dediğinizde bu nitelikleri benimsemeli ve onları uygulamayı
sürdürmelisiniz.' derken anlatmak istediğim şey buydu.</p>
<h2>Dört Tanrısal Nitelik <span class=
'add'>(Brahmavihāra)</span></h2>
<p>Şimdi Kālāmalar, soylu kişilerin izdeşleri bu şekilde
açgözlülükten, nefretten ve sanrıdan arınarak farkındalıkla ve
durumsal farkındalıkla iyi niyet dolu zihinlerini ilk yöne, ikinci
yöne, üçüncü yöne ve dördüncü yöne yayarak bu zihin haliyle
yaşarlar. Bu şekilde iyi niyet dolu zihinlerini yukarıya, aşağıya
ve her yöne, tüm evrene yayarlar ve bu engin, yüce, sınırsız,
düşmanlık ve art niyetten arınmış zihin haliyle yaşarlar.</p>
<p>Şefkat ve minnet dolu zihinlerini …</p>
<p>Başkalarının mutluluğundan doğan sevinç dolu zihinlerini…</p>
<p>Tarafsızlık dolu zihinlerini ilk yöne, ikinci yöne, üçüncü yöne
ve dördüncü yöne yayarak bu zihin haliyle yaşarlar. Bu şekilde
tarafsızlık dolu zihinlerini yukarıya, aşağıya ve her yöne, tüm
evrene yayar ve bu engin, yüce, sınırsız, düşmanlık ve art niyetten
arınmış zihin haliyle yaşarlar.</p>
<h2>Dört Güvence</h2>
<p>Kālāmalar, soylu bir izdeş zihnini düşmanlıktan, nefretten,
bozulmalardan uzak ve saf bir şekilde koruyarak burada ve şimdi şu
dört güvenceye ulaşır:</p>
<p>'Eğer ölümden sonra bir yaşam ve eğer iyi ya da kötü eylemlerin
sonuçları varsa bu durumda bu zihin hali sayesinde ölüp de bedenim
dağıldıktan sonra iyi bir yerde, cennette yeniden var olacağım.'
Bu, elde ettikleri ilk güvencedir.</p>
<p>'Eğer öldükten sonra bir yaşam ve iyi ya da kötü eylemlerin bir
sonucu yoksa o zaman içinde bulunduğum hayatı düşmanlıktan,
nefretten ve sorunlardan uzak yaşayacağım.' Bu, elde ettikleri
ikinci güvencedir.</p>
<p>'Eğer kötü şeyler yapan insanların başına kötü şeyler geliyorsa
o zaman kötü bir şey yapmadığıma ve kötü bir niyetim olmadığına
göre ızdırap bana nasıl dokunabilir?' Bu, elde ettikleri üçüncü
güvencedir.</p>
<p>'Ancak eğer kötü şeyler yapan insanların başına kötü şeyler
gelmiyorsa o zaman kendimi her iki tarafta da saf kabul
edebilirim.' Bu, elde ettikleri dördüncü güvencedir.</p>
<p>Böyle bir soylu izdeş zihnini düşmanlıktan, nefretten,
bozulmalardan arındırıp saf bir zihinle bu dört güvenceyi elde
eder."</p>
<p>"Öyledir Kutlu Kişi. Öyledir Öte'ye Geçen. Soylu bir izdeş
zihnini düşmanlıktan, nefretten, lekelerden arındırıp saf bir
zihinle burada ve şimdi bu dört güvenceyi elde eder.</p>
<p>Muhteşem, Efendimiz! Muhteşem! Adeta altüst olmuş bir şeyi yerli
yerine oturttunuz. Kayıp olan şeyin bulunmasını sağladınız.
Kaybolmuş olanlara yolu işaret ettiniz. Görebilecek olanların
görebilmesi için sanki bir lamba ile yolu aydınlattınız. Böylelikle
Dhamma'yı birçok yönden berrak ve anlaşılır hale getirdiniz. Kutlu
Kişi'ye sığınıyoruz, Öğreti'ye <span class='add'>(Dhamma)</span>
sığınıyoruz, izdeş topluluğuna <span class='add'>(Saṅgha)</span>
sığınıyoruz. Kutlu Kişi'nin bizleri bugünden itibaren hayat boyu
kendisine sığınan izdeşler <span class='add'>(ev hayatı yaşayıp
kendini öğretiye adayan öğrenciler)</span> olarak kabul etmesini
diliyoruz."</p>
<p><br></p>
<footer>
<p lang='en'>Translated by: <span class='author'>Cem Şen</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Cem Şen</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
