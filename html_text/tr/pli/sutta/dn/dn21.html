<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='dn21' lang='tr'>
<header>
<h1>21. Sakka'nın Soruları</h1>
</header>
<p>Duydum ki Kutlu Kişi bir seferinde Magadhalıların topraklarında,
Rājagaha'nın doğusunda Ambasaṇḍā adı verilen bir Brahmin köyünün
kuzeyindeki Vediyaka Dağı'nda Indra'nın mağarasında kalıyordu.</p>
<p>O esnada Tanrıların Kralı Sakka Budha'yı görme isteğiyle doldu.
Şöyle düşündü: Kutlu Kişi, kusurlarından arınarak mükemmeliğe
ulaşmış, tam ve mutlak aydınlanmaya varmış Budha acaba şu an
nerede?</p>
<p>Budha'nın Indra'nın mağarasında olduğunu gördü ve kendisinin de
dahil olduğu Otuz Üç Tanrı'ya hitap etti: "Değerli efendiler, Budha
Magadhalıların topraklarında Indra'nın mağarasında kalıyor. Kutlu
Kişi'yi, kusurlarından arınarak mükemmeliğe ulaşmış, tam ve mutlak
aydınlanmaya varmış Budha'yı ziyaret etmeye ne dersiniz?"</p>
<p>"Olur efendim!" diye yanıtladı tanrılar.</p>
<p>Ardından Sakka göksel çalgıcı Pañcasikha'ya şöyle söyledi:
"Değerli Pañcasikha, Budha Magadhalıların topraklarında Indra'nın
mağarasında kalıyor. Kutlu Kişi'yi, kusurlarından arınarak
mükemmeliğe ulaşmış, tam ve mutlak aydınlanmaya varmış Budha'yı
ziyaret etmeye ne dersin?"</p>
<p>"Olur efendim." diye yanıtladı Pañcasikha. Açık renkli, elma
ağacından yapılmış omuz arpını alarak Sakka'nın yanında yola
çıktı.</p>
<p>Ardından Sakka, beraberindeki Otuz Üç Tanrı ve Pañcasikha'nın
önlerinde ilerledi. Güçlü bir kişinin kolunu açıp kapatması kadar
kolay bir şekilde Tāvatiṃsa cennetinde ortadan kaybolup
Ambasaṇḍā'nın kuzeyindeki Vediyaka Dağı'nda beliriverdi.</p>
<p>Tam o sırada Vediyaka Dağı'nda tıpkı tanrıların zafere
ulaştıkları zamanlarda olduğu gibi göz kamaştırıcı bir ışık
parladı. Dehşete kapılarak şaşıran ve korkan çevre köylerdeki
insanlar şöyle söyledi: "Vediyaka Dağı bugün alev alev yanıyor
olmalı! Acaba neden Vediyaka Dağı ve Ambasaṇḍā üzerinde böylesine
göz kamaştıran bir ışık parladı?"</p>
<p>Ardından Sakka Pañcasikha'ya şöyle söyledi: "Değerli Pañcasikha,
benim gibilerin jhānaya çekilen ve jhānanın neşesine ulaşan
aydınlanmış kişilerin yanına gitmesi zor oluyor. Ancak eğer
Budha'nın ilgisini ilk olarak sen çekebilirsen ardından ben de onu
görebilirim."</p>
<p>"Olur efendim." diye yanıtladı peri Pañcasikha. Açık renkli,
elma ağacından yapılmış omuz arpını yanına alarak Indra'nın
mağarasına gitti. Yakınlarına geldiğinde bir kenarda durdu, "Burası
ne çok uzak ne çok yakın, buradan sesimi duyabilir." diye
düşündü.</p>
<h2>1. Pañcasikha'nın Şarkısı</h2>
<p>Pañcasikha bir tarafta durup omuz arpını çalmaya başladı ve
Budha, Dhamma, Saṅgha, mükemmelliğe ulaşmışlar ve aşk üzerine olan
şarkısını söyledi.</p>
<blockquote>"Sevgilim Suriyavaccasā, gün ışığım!<br>
Babanız Timbaru'ya saygı duyuyorum.<br>
Sayesinde öyle hoş bir hanımefendi doğmuş ki<br>
İçimi hiç tatmadığım bir sevinçle doldurur.</blockquote>
<blockquote>Terleyene tatlı mı tatlı bir esinti,<br>
Susayana tatlı, serinleten bir içecek gibi.<br>
Işıldayan güzelliğin benim için çok değerli<br>
Tıpkı öğretinin tüm arhatlar için değerli olduğu gibi!</blockquote>
<blockquote>Feci ateşli bir nöbetin ilacı<br>
Ya da açlığın acısını hafifleten bir lokma gibi.<br>
Haydi sevgilim, lütfen söndür ateşimi<br>
Alevin üstüne atılan su gibi.</blockquote>
<blockquote>Yaz sıcağında kavrulan fillerin<br>
Dinlenmek için nilüfer göletine girmesi gibi<br>
Taç yapraklar ve polenlerle dolu, öylesine serin,<br>
Göğsüne gömülüşüm de böyle olurdu kesin.</blockquote>
<blockquote>Çiftleşme mevsiminde zincirlerini parçalayan filler
gibi<br>
Kargı ve mızrakların acısından kurtulurcasına sanki.<br>
Sebebini anlayamıyorum, acaba neden<br>
Biçimli kalçalarına böylesine delirmem?</blockquote>
<blockquote>Kalbim sana duyduğum tutkuyla dolu,<br>
Zihnim bambaşka bir alemde sanki.<br>
Geri dönüş yok buradan, beceremiyorum<br>
Oltaya yakalanmış bir balık gibi.</blockquote>
<blockquote>Hadi sevgilim, güzel kalçalarınla sar beni!<br>
Sarmala beni o çekingen bakışlarınla.<br>
Al beni kollarına canım sevgilim,<br>
Bu tek arzuladığım, tek isteyebileceğim.</blockquote>
<blockquote>Ah tatlım, o zamanlar arzum öyle küçükmüş ki<br>
Dalgalı, kıvır kıvır saçlarına.<br>
Şimdi ise arhatlara sunulanlar gibi<br>
Büyümeyi sürdürüyor ilk andan beri.</blockquote>
<blockquote>Böylesine mükemmelleşmiş varlıklara vermekten
doğan,<br>
Kazandığım ne kadar erdem varsa<br>
Seninle birlikte olgunlaşsın,<br>
Her şeyiyle muhteşem sevgilim.</blockquote>
<blockquote>Bu uçsuz bucaksız diyarlarda<br>
Kazandığım ne kadar erdem varsa<br>
Seninle birlikte olgunlaşsın,<br>
Her şeyiyle muhteşem sevgilim.</blockquote>
<blockquote>Birleşmiş bir zihin, bilgelik ve farkındalıkla<br>
Jhānaya ulaşan Sakyalı gibi,<br>
Ölümsüzlüğü arayan bilge gibi<br>
Ben de seni arıyorum gün ışığım!</blockquote>
<blockquote>Tıpkı bilgenin hakikate uyandığı sırada<br>
Neşeye ulaştığı gibi<br>
Ben de seninle bir olduğumda<br>
Neşeyle dolarım hanımefendi.</blockquote>
<blockquote>Kutsal Otuz Üç Tanrı'nın Efendisi olarak<br>
Sakka bana bir dilek hakkı verseydi sevgilim,<br>
Bir tek sen olurdun dileğim.<br>
İşte sana olan aşkım böylesine güçlü.</blockquote>
<blockquote>Tıpkı yeni çiçeklenen bir sal ağacı gibi<br>
Babanız öylesine bilge ki sevgilim,<br>
Ona saygılarımı sunuyor, önünde tevazuyla eğiliyorum<br>
Böylesine özel bir kızın babası olduğu için."</blockquote>
<p>Pañcasikha konuştuğunda Budha ona şöyle dedi: "Pañcasikha,
tellerin sesiyle senin sesin uyum içerisinde ve biri diğerini
bastırmıyor. Budha, Dhamma, Saṅgha, mükemmelliğe ulaşmışlar ve aşk
üzerine olan bu dizeleri ne zaman besteledin?"</p>
<p>"Bir seferinde Efendim, siz aydınlanmaya henüz ulaşmışken
Uruvelā yakınlarında Nerañjarā Irmağı kıyısındaki keçi çobanının
banyan ağacının altında kalıyordunuz. Ben de o sıralar göksel
çalgıcıların kralı Timbaru'nun kızı olan Bhaddā Suriyavaccasā
adında bir hanımefendiye aşıktım. Ancak bu hanımefendi başkasını
arzuluyordu. Sevdiği bu kişi at arabası sürücüsü Mātali'nin oğlu
Sikhaḍḍī idi. Bu hanımefendiyi hiçbir şekilde kazanamayınca omuz
arpımı alıp Timbaru'nun evine gittim ve bu dizeleri orada
çaldım.</p>
<p>Çalmayı bitirince Suriyavaccasā bana şöyle dedi: 'Sevgili
efendim, Budha'yı şahsen tanımadım ama Adalet Salonu'nda Otuz Üç
Tanrı için dans etmeye gittiğimde ondan bahsedildiğini duydum.
Madem Budha'yı bu kadar yücelttiniz, bugün sizinle buluşalım.' O
hanımefendiyle o zaman tanıştım ama o günden beri bir daha
görüşmedim."</p>
<h2>2. Sakka'nın Gelişi</h2>
<p>Ardından Tanrıların Kralı Sakka şöyle düşündü: Pañcasikha Budha
ile hoş bir sohbet içerisinde.</p>
<p>Pañcasikha'ya şöyle söyledi: "Sevgili Pañcasikha, lütfen benim
için Budha'nın önünde saygıyla eğil ve şöyle söyle: 'Efendim!
Tanrıların Kralı Sakka, yardımcıları ve beraberindekiler önünüzde
saygıyla eğiliyor.'"</p>
<p>"Olur efendim." diye cevapladı Pañcasikha. Budha'nın önünde
saygıyla eğildi ve şöyle dedi: "Efendim! Tanrıların Kralı Sakka,
yardımcıları ve beraberindeki tanrılar önünüzde saygıyla
eğiliyor."</p>
<p>Bunun üzerine Budha: "Öyleyse Sakka, yardımcıları ve
beraberindeki tanrılar mutlu olsunlar Pañcasikha. Tüm varlıklar —
tanrılar, insanlar, iblisler, ejderhalar, göksel çalgıcılar ya da
var olan her tür varlık — mutlu olsun."</p>
<p>Tam ve Mutlak Hakikate Ulaşmış Kişi böylesine şanlı tanrıları bu
şekilde selamladı. Budha tarafından selamlanan Sakka, Indra'nın
Mağarası'na girip Budha'nın önünde eğildi ve bir kenarda durdu.
Ardından Otuz Üç Tanrı ve Pañcasikha da aynı şeyi yaptı.</p>
<p>Ve o sırada tanrıların zafere ulaştığı zamanlarda olduğu gibi
eğri yerler düzeldi, tıkanmış yerler açıldı, karanlık kayboldu ve
ışık doğdu.</p>
<p>Bunlar olduktan sonra Budha Sakka'ya şöyle dedi: "Saygıdeğer
Kosiya! Onca göreviniz ve yapacak o kadar çok şeyiniz varken buraya
gelmeniz olağanüstü ve şaşırtıcı."</p>
<p>"Uzun zamandır Budha'yı görmek istiyordum ancak Otuz Üç Tanrı
ile ilgili görev ve sorumluluklarım beni engelledi, gelemedim.
Hatta Efendim, bir seferinde Budha Sāvatthī yakınlarında akgünlük
<span class='add'>(Boswellia)</span> ağacından yapılmış barakasında
kalıyordu. Ben de Sāvatthī'ye Budha'yı görmeye gitmiştim. Ancak o
sırada Budha meditasyona dalmış haldeydi. Yüce Kral Vessavaṇa'nın
kutsal bakiresi Bhūjati avuçlarını birleştirerek Budha'ya
saygılarını sunuyor, Budha'yla ilgileniyordu. Bu yüzden ben de ona
dedim ki: Kardeşim! Lütfen benim için Budha'nın önünde saygıyla
eğilip ona şunu söyle: 'Efendim! Tanrıların Kralı Sakka,
yardımcıları ve beraberindeki tanrılar önünüzde saygıyla eğiliyor.'
Ben bunu söylediğimde o da bana: 'Budha şu an inzivada, onu görmek
için doğru bir zaman değil.' dedi. Ben de ona şöyle söyledim:
'Öyleyse kardeşim, Budha jhānadan çıktığında lütfen kendisine
mesajımı ilet.' Umarım o kardeş sizin önünüzde eğilmiştir. Ne
söylediğini anımsıyor musunuz?"</p>
<p>"Evet eğildi ve ne söylediğini anımsıyorum Tanrıların Kralı!
Ayrıca beni dalmış olduğum jhānadan çıkaranın sizin at arabanızın
tekerleklerinin sesi olduğunu da anımsıyorum."</p>
<p>"Efendim! Bunu benden önce Otuz Üç Tanrı boyutunda doğmuş olan
tanrılardan duydum ve öğrendim: 'Hakikate Ulaşmış Kişi,
mükemmelliğe ulaşmış ve tamamen uyanmış olarak dünyaya geldiği
zaman tanrısal varlıklar artarken iblisler azalırmış.' Ben bunu
kendi gözlerimle gördüm.</p>
<h3>2.1. Gopikā'nın Hikayesi</h3>
<p>Tam burada Kapilavatthu'da Budha'ya, Dhamma'ya ve Saṅgha'ya
güven duyan ve prensipleri yerine getiren Gopikā adında bir
hanımefendi vardı. Dişiliğine bağlılığını yitirmiş, erkeksilik
geliştirmişti. Ölümden sonra bedeni dağılıp parçalandığında iyi bir
yerde, cennetsi bir boyutta tekrar doğdu. Otuz Üç Tanrı'nın
arasında benim oğullarımdan biri oldu. Onu orada Tanrı Gopaka
olarak bilirler.</p>
<p>Bu sırada Budha'nın himayesinde kutsal bir hayat süren üç izdeş
daha alt seviyedeki göksel çalgıcılar boyutunda yeniden doğmuştu.
Burada bulunan beş tür duyusal haz ile kendilerini eğlendirdiler,
benim hizmetlim ve görevlim haline geldiler."</p>
<p>Bu noktada Gopaka onları azarladı: "Efendiler, Budha'nın
öğretisini duyduğunuzda dünyanın neresindeydiniz? O sıralar ben
henüz hala bir kadınken Budha'ya, Dhamma'ya ve Saṅgha'ya güven
geliştirmiş, erdemli olmanın prensiplerini yerine getirmiştim.
Kadınlığa bağlılığımı yitirdim, erkeksilik geliştirdim. Ölümden
sonra bedenim dağılıp parçalandığında iyi bir yerde, cennetsi bir
boyutta tekrar doğdum. Otuz Üç Tanrı'nın arasında Sakka'nın
oğullarından biri oldum. Burada beni Tanrı Gopaka olarak bilirler.
Ancak sizler Budha'nın himayesinde kutsal bir hayat sürdükten sonra
daha alt boyutta göksel çalgıcılar olarak yeniden doğdunuz."</p>
<p>Gopaka tarafından azarlanınca bu tanrılardan ikisi, bu hayatta
kendilerini Brahmā boyutuna yönlendiren bir hatırlama yaşadılar.
Ancak biri hazlara tutunmayı sürdürdü.</p>
<blockquote>"Rahibe olmadan sıradan ev hayatı süren,<br>
Gören Kişi'nin izdeşi olan bir kadındım.<br>
Gopikā idi adım.<br>
Budha'ya ve öğretisine adamıştım kendimi<br>
Tüm bağlılığımla hizmet ediyordum Saṅgha'ya.</blockquote>
<blockquote>Şimdi ise Budha'nın öğretisinin muhteşemliği
sayesinde<br>
Sakka'nın kudretli ve görkemli oğluyum.<br>
Otuz Üç arasında yeniden doğdum,<br>
Burada Gopaka olarak bilinirim.</blockquote>
<blockquote>Sonra önceden tanımış olduğum izdeşleri gördüm,<br>
Göksel çalgıcılar boyutuna doğmuş.<br>
İnsan olduğum zamanlarda<br>
Gotama'nın izdeşiydiler.</blockquote>
<blockquote>Onlara yiyecek içecek sundum,<br>
Saygıyla ayaklarına eğildim.<br>
Akılları kim bilir dünyanın neresindeydi<br>
Budha'nın öğretisini dinlediklerinde.</blockquote>
<blockquote>Gören Kişi tarafından böylesine mükemmel öğretilmiş ve
uygulanmış<br>
Öğretiyi herkes kendi için bilmeli.<br>
Sizi takip edenlerden biriydim<br>
Soylu kişilerin berrak sözlerini duyduğum için.</blockquote>
<blockquote>Şimdi Sakka'nın kudretli ve görkemli oğluyum.<br>
Otuz Üç Tanrı arasında yeniden doğdum.<br>
Ama siz insanların içerisinde en mükemmelini takip ettiniz,<br>
En yüce manevi hayatı yaşadınız.</blockquote>
<blockquote>Yine de alt bir boyutta doğdunuz.<br>
Durumunuza uygun bir yeniden doğum değil bu!<br>
Gördüğüm bu görüntü üzücü değerli efendiler,<br>
Aynı yolu yürüyen izdeşlerin daha alt boyutta olması.</blockquote>
<blockquote>Göksel çalgıcılar arasında yeniden doğduysan<br>
Sadece tanrılara hizmet edersin.<br>
Öte yandan ben sıradan ev hayatı yaşıyordum.<br>
Ancak şimdi görüyorum farkımı!</blockquote>
<blockquote>Kadındım, şimdi erkek tanrıyım<br>
Cennetsi duyusal zevklerle kutsanmış."<br>
Gotama'nın izdeşi Gopaka tarafından azarlandılar,<br>
Onu anladıklarında aciliyeti idrak ettiler.</blockquote>
<blockquote>"Haydi çaba gösterelim, haydi gayret edelim!<br>
Artık diğerlerine hizmet etmeyeceğiz!"<br>
İçlerinden ikisi enerjiyle doldu<br>
Budha'nın talimatlarını anımsadıklarında.</blockquote>
<blockquote>Anında tutkularından arındılar<br>
Duyusal hazların sakıncalarını görerek.<br>
Oysa duyusal hazların pranga ve zincirlerini,<br>
Māra'nın bağlarını koparmak öyle zordu ki…</blockquote>
<blockquote>Tıpkı erkek filin iplerini parçaladığı gibi onları
parçaladılar<br>
Ve hemen Otuz Üç'ün bulunduğu tarafa geçiverdiler.<br>
Indra, Pajāpati ve tüm tanrılar ile<br>
Hepimiz Adalet Salonu'nda toplandık.</blockquote>
<blockquote>Orada oturduklarında onlara aldırmadı<br>
Arınma pratiği yapan, arzuları sonlanmış bu iki kahraman.<br>
Onları gören Vāsava da ruhsal aciliyete uyandı.<br>
Tanrıların Efendisi grubun ortasında şöyle dedi:</blockquote>
<blockquote>"Bu kişiler daha alttaki göksel çalgıcılar boyutunda
doğmuşlardı<br>
Ama şimdi bizi geçip gittiler!"<br>
Aciliyet hissiyle dolan Vāsava'nın konuşmasına dikkatini veren
Gopaka<br>
Sözlerini ona yöneltti:</blockquote>
<blockquote>"Dünyada insanların efendisi Budha var.<br>
Sakyalı bilge olarak bilinir, duyular konusunda ustadır.<br>
Onun bu oğulları farkındalıktan yoksun kalmışlardı.<br>
Ancak benden azar işitince hatırladılar.</blockquote>
<blockquote>Üçünden biri geride kaldı,<br>
Göksel çalgıcılar arasında yaşamaya devam ediyor.<br>
Ancak ikisi uyanışa giden yolu tekrar anımsayarak<br>
Zihinlerindeki berraklıkla tanrılara bile yüz çevirdi.</blockquote>
<blockquote>Öğreti öyle bir biçimde anlatıldı ki<br>
Tek bir izdeşin zihninde dahi şüphe kalmadı.<br>
Derin bir saygı duyuyoruz Budha'ya;<br>
Muzaffer, insanların efendisi, seli aşmış ve şüpheyi sonlandırmış
kişiye.</blockquote>
<blockquote>Öğretiyi kavradıkları ölçüde<br>
Ayrıcalık kazandılar.<br>
Bu ikisi Brahmā'nın yardımcıları arasında<br>
Ayırt edildiler."</blockquote>
<blockquote>"Değerli Efendim, biz de buraya geldik<br>
Aynı öğretiyi kavramak üzere.<br>
Eğer Budha bana bir şans verirse<br>
Bir soru soracağım Değerli Efendim.</blockquote>
<p>Ardından Budha şöyle düşündü: Uzun zamandır bu varlık saf bir
hayat sürdü. Bana soracağı herhangi bir soru fayda getirir, asla
boşa gitmez. Sorduğu soruya vereceğim herhangi bir yanıtı büyük bir
hızla kavrayacaktır.</p>
<p>Böylece Budha Sakka'ya şöyle söyledi:</p>
<blockquote>"Bana sorunu sor Vāsava,<br>
Her ne dilersen sor.Problemlerinin hepsini teker teker
çözeceğim."</blockquote>
<p><span class='add'>(İlk Bölümün Sonu)</span></p>
<p>Kutlu Kişi tarafından izin verildiğinde Tanrıların Kralı Sakka
ilk sorusunu sordu: "Saygıdeğer Efendimiz! Tanrılar, insanlar,
iblisler, ejderhalar, göksel çalgıcılar ve var olan tüm varlıklar
dostça, şiddetten uzak, çatışmasız, iyi niyetle ve zarar vermeden
yaşamak isteseler bile hangi prangalar onları şiddete, çatışmaya,
rekabete, nefrete ve zarar vererek yaşamaya bağımlı kılar?"</p>
<p>Böylece Sakka Kutlu Kişi'ye ilk sorusunu sordu ve Kutlu Kişi bu
soruya şöyle yanıt verdi: "Tanrılar, insanlar, iblisler,
ejderhalar, göksel çalgıcılar ve var olan tüm varlıklar dostça,
şiddetten uzak, çatışmasız, iyi niyetle ve zarar vermeden yaşamak
isteseler bile kıskançlık ve cimrilik prangaları onları düşmanlığa,
şiddete, rekabete, nefrete ve zarar vermeye bağımlı kılar."</p>
<p>Kutlu Kişi Tanrıların Kralı Sakka tarafından sorulan soruya
böyle yanıt verdi. Minnetle dolan Sakka Kutlu Kişi'nin sözlerinden
derin bir haz duydu ve bunları onayladı: "Tam olarak böyle Kutlu
Kişi. Tam olarak böyle Mutlak Aydınlanmaya Ulaşmış Kişi. Budha'nın
yanıtını duyunca şüpheyi aştım ve tereddütten arındım."</p>
<p>Kutlu Kişi'nin sözlerini onayladıktan sonra Sakka bir soru daha
sordu: "Peki Saygıdeğer Efendim, bu durumda kıskançlık ve
cimriliğin sebebi, kökeni, doğma nedeni ve kaynağı nedir? Ne varsa
bunlar vardır? Ne var olmadığında bunlar var olmaz?"</p>
<p>"Kıskançlık ve cimriliğin kaynağı sevilen ve hoşa giden
şeylerdir. Sevilen ve hoşa giden, sevilmeyen ve hoşa gitmeyen
şeyler varsa bunlar da vardır. Sevilen ve hoşa giden, sevilmeyen ve
hoşa gitmeyen şeyler yoksa bunlar da yoktur."</p>
<p>"Peki Saygıdeğer Efendim, öyleyse sevilen ve hoşa giden şeylerin
sebebi, kökeni, doğma nedeni ve kaynağı nedir? Ne varsa bunlar
vardır? Ne var olmadığında bunlar var olmaz?"</p>
<p>"Sevilen ve hoşa giden şeylerin kaynağı arzulardır. Arzular
varsa bunlar vardır. Arzular yoksa bunlar var olmaz."</p>
<p>"Peki Saygıdeğer Efendim, öyleyse arzuların sebebi, kökeni,
doğma nedeni ve kaynağı nedir? Ne varsa arzular vardır? Ne var
olmadığında arzular var olmaz?"</p>
<p>"Arzuların kaynağı düşüncelerdir. Düşünceler varsa arzular
vardır. Düşünceler yoksa bunlar var olmaz."</p>
<p>"Peki Saygıdeğer Efendim, öyleyse düşüncelerin sebebi, kökeni,
doğma nedeni ve kaynağı nedir? Ne varsa düşünceler vardır? Ne var
olmadığında düşünceler var olmaz?"</p>
<p>"Düşüncelerin kaynağı benlik algısından üreyen yargılardır.
Benlik algısından <span class='add'>(kişinin neyi çoğaltıp
nesneleştirdiğine bağlı olarak)</span> üreyen yargılar varsa
düşünceler vardır. Benlik algısından üreyen yargılar yoksa
düşünceler yoktur."</p>
<p>"Saygıdeğer Efendim, bu durumda bir izdeş benlik algısından
doğan yargıları doğru bir şekilde sonlandırmayı nasıl çalışır?"</p>
<h3>2.2. Meditasyon Objesi Olarak Hisler</h3>
<p>"Tanrıların Kralı, söylemeliyim ki iki tür mutluluk vardır:
Birini beslemeli, diğerinden uzak durmalısınız. İki tür acı vardır:
Birini beslemeli, diğerinden uzak durmalısınız. İki tür tarafsızlık
vardır: Birini beslemeli, diğerinden uzak durmalısınız.</p>
<p>Ne sebeple 'İki tür mutluluk vardır: Birini beslemeli,
diğerinden uzak durmalısınız.' dedim? Eğer mutluluk
deneyimliyorsanız ve 'Bu mutluluğu beslediğimde ehil olmayan
zihinsel haller artıyor ve ehil olan zihinsel haller azalıyor.'
diye fark ediyorsanız bu tür bir mutluluktan uzak durmalısınız.
Eğer mutluluk deneyimliyorsanız ve 'Bu mutluluğu takip ettiğimde
ehil olmayan zihinsel haller azalıyor ve ehil olan zihinsel haller
artıyor.' diye fark ediyorsanız bu tür bir mutluluğu
beslemelisiniz. Ayrıca zihnin yönlenmesi ve bağlı kalmasından
bağımsız olarak var olan hal, zihnin yönlenmesini ve bağlı
kalmasını gerektiren hale göre daha saf ve yüksektir. İşte
Tanrıların Kralı, 'İki tür mutluluk vardır: Birini beslemeli,
diğerinden uzak durmalısınız.' derken söylemek istediğim buydu.</p>
<p>Ne sebeple 'İki tür acı vardır: Birini beslemeli, diğerinden
uzak durmalısınız.' dedim? Eğer acı deneyimliyorsanız ve 'Bu acıyı
beslediğimde ehil olmayan zihinsel haller artıyor ve ehil olan
zihinsel haller azalıyor.' diye fark ediyorsanız bu tür bir acıdan
uzak durmalısınız. Eğer acı deneyimliyorsanız ve 'Bu acıyı
beslediğimde ehil olmayan zihinsel haller azalıyor ve ehil olan
zihinsel haller artıyor.' diye fark ediyorsanız bu tür bir acı
beslenmelidir. Ayrıca zihnin yönlenmesi ve bağlı kalmasından
bağımsız olarak var olan hal, zihnin yönlenmesini ve bağlı
kalmasını gerektiren hale göre daha saf ve yüksektir. İşte
Tanrıların Kralı, 'İki tür acı vardır: Birini beslemeli, diğerinden
uzak durmalısınız.' derken söylemek istediğim buydu.</p>
<p>Ne sebeple 'İki tür tarafsızlık vardır: Birini beslemeli,
diğerinden uzak durmalısınız.' dedim? Eğer tarafsızlık
deneyimliyorsanız ve 'Bu tarafsızlığı beslediğimde ehil olmayan
zihinsel haller artıyor ve ehil olan zihinsel haller azalıyor.'
diye fark ediyorsanız bu tür bir tarafsızlıktan uzak durmalısınız.
Eğer tarafsızlık deneyimliyorsanız ve 'Bu tarafsızlığı beslediğimde
ehil olmayan zihinsel haller azalıyor ve ehil olan zihinsel haller
artıyor.' diye fark ediyorsanız bu tür bir tarafsızlık
beslenmelidir. Ayrıca zihnin yönlenmesi ve bağlı kalmasından
bağımsız olarak var olan hal, zihnin yönlenmesini ve bağlı
kalmasını gerektiren hale göre daha saf ve yüksektir. İşte
Tanrıların Kralı, 'İki tür tarafsızlık vardır: Birini beslemeli,
diğerinden uzak durmalısınız.' derken söylemek istediğim buydu.</p>
<p>Tanrıların Kralı, bir izdeş benlik algısından üreyen yargıları
doğru bir şekilde sonlandırmayı işte böyle çalışır."</p>
<p>Kutlu Kişi Tanrıların Kralı Sakka tarafından sorulan soruya
böyle yanıt verdi. Minnetle dolan Sakka Kutlu Kişi'nin sözlerinden
derin bir mutluluk duydu ve bunları onayladı: "Tam olarak böyle
Kutlu Kişi. Tam olarak böyle Mutlak Aydınlanmaya Ulaşmış Kişi.
Budha'nın yanıtını duyunca şüpheyi aştım ve tereddütten
arındım."</p>
<h3>2.3. Tapınak Kuralları Uyarınca Dizginleme Çalışması</h3>
<p>Ardından Sakka Kutlu Kişi'nin sözlerindeki doğruluğun yarattığı
memnuniyetle bir soru daha sordu: "Saygıdeğer Efendim, bu durumda
rahipler için geçerli olan tapınak kuralları uyarınca bir izdeş
nasıl dizginleme çalışır?"</p>
<p>"Tanrıların Kralı, söylemeliyim ki iki tür bedensel eylem
vardır: Birini beslemeli, diğerinden uzak durmalısınız. İki tür
sözel eylem vardır: Birini beslemeli, diğerinden uzak durmalısınız.
İki tür arayış vardır: Birini beslemeli, diğerinden uzak
durmalısınız.</p>
<p>Ne sebeple 'İki tür bedensel eylem vardır: Birini beslemeli,
diğerinden uzak durmalısınız.' dedim? Bedensel bir eylem
yaptığınızda 'Bu tür bir bedensel eylemi uygulamayı sürdürdüğümde
ehil olmayan haller artıyor ve ehil olan haller azalıyor.' diye
fark ediyorsanız bu tür bir bedensel eylemi sürdürmemeli, bundan
uzak durmalısınız. Bedensel bir eylem yaptığınızda 'Bu tür bir
bedensel eylemi uygulamayı sürdürdüğümde ehil olmayan haller
azalıyor ve ehil olan haller artıyor.' diye fark ediyorsanız bu tür
bir bedensel eylemi sürdürmeli, onu beslemelisiniz. Tanrıların
Kralı, 'Beslenmesi gereken ve uzak durulması gereken iki tür
bedensel eylem vardır.' derken söylemek istediğim buydu.</p>
<p>Ne sebeple 'İki tür sözel eylem vardır: Birini beslemeli,
diğerinden uzak durmalısınız.' dedim? Sözel bir eylem yaptığınızda
'Bu tür bir sözel eylemi uygulamayı sürdürdüğümde ehil olmayan
haller artıyor ve ehil olan haller azalıyor.' diye fark ediyorsanız
bu tür bir sözel eylemi sürdürmemeli, bundan uzak durmalısınız.
Sözel bir eylem yaptığınızda 'Bu tür bir sözel eylemi uygulamayı
sürdürdüğümde ehil olmayan haller azalıyor ve ehil olan haller
artıyor.' diye fark ediyorsanız bu tür bir sözel eylemi sürdürmeli,
onu beslemelisiniz. Tanrıların Kralı, 'Beslenmesi gereken ve uzak
durulması gereken iki tür sözel eylem vardır.' derken söylemek
istediğim buydu.</p>
<p>Ne sebeple 'İki tür arayış vardır: Birini beslemeli, diğerinden
uzak durmalısınız' dedim? Arayış içerisindeyken 'Bu tür bir arayışı
sürdürdüğümde ehil olmayan haller artıyor ve ehil olan haller
azalıyor.' diye fark ediyorsanız bu tür bir arayışı sürdürmemeli,
bundan uzak durmalısınız. Arayış içerisindeyken 'Bu tür bir arayışı
sürdürdüğümde ehil olmayan haller azalıyor ve ehil olan haller
artıyor.' diye fark ediyorsanız bu tür bir arayışı sürdürmeli, onu
beslemelisiniz. Tanrıların Kralı, 'Beslenmesi gereken ve uzak
durulması gereken iki tür arayış vardır.' derken söylemek istediğim
buydu.</p>
<p>Tanrıların Kralı, rahipler için geçerli olan tapınak kuralları
uyarınca bir izdeş işte bu şekilde dizginleme çalışır."</p>
<p>Kutlu Kişi Tanrıların Kralı Sakka tarafından sorulan soruya
böyle yanıt verdi. Minnetle dolan Sakka Kutlu Kişi'nin sözlerinden
derin bir mutluluk duydu ve bunları onayladı: "Tam olarak böyle
Kutlu Kişi. Tam olarak böyle Mutlak Aydınlanmaya Ulaşmış Kişi.
Budha'nın yanıtını duyunca şüpheyi aştım ve tereddütten
arındım."</p>
<h3>2.4. Duyuların Korunması</h3>
<p>Ardından Sakka Kutlu Kişi'nin sözlerindeki doğruluğun yarattığı
memnuniyetle bir soru daha sordu: "Peki Saygıdeğer Efendim, öyleyse
bir izdeş duyuları korumayı nasıl çalışır?"</p>
<p>"Tanrıların Kralı, söylemeliyim ki göz tarafından algılanan iki
tür görüntü vardır: Birini beslemeli, diğerinden uzak durmalısınız.
Kulak tarafından duyulan iki tür ses vardır: Birini beslemeli,
diğerinden uzak durmalısınız. Burun tarafından algılanan iki tür
koku vardır: Birini beslemeli, diğerinden uzak durmalısınız. Dil
tarafından alınan iki tür tat vardır: Birini beslemeli, diğerinden
uzak durmalısınız. Beden tarafından hissedilen iki tür his vardır:
Birini beslemeli, diğerinden uzak durmalısınız. Zihin tarafından
algılanan iki tür düşünce vardır: Birini beslemeli, diğerinden uzak
durmalısınız."</p>
<p>Bunu duyduğunda Tanrıların Kralı Sakka Kutlu Kişi'ye şöyle
söyledi: "Saygıdeğer Efendim, Kutlu Kişi'nin kısa ifadesindeki
ayrıntılı anlamı şu şekilde kavrıyorum: Göz tarafından algılanan
bir görüntüyle temastayken ehil olmayan zihinsel haller artırıyorsa
ve ehil olan zihinsel haller azalıyorsa bu tür bir görüntüden uzak
durmalısınız. Ancak göz tarafından algılanan bir görüntüyle
temastayken ehil olmayan zihinsel haller azalıyorsa ve ehil olan
zihinsel haller artıyorsa bu tür bir görüntüyü beslemelisiniz.</p>
<p>Kulak tarafından algılanan bir sesle temastayken…</p>
<p>Burun tarafından algılanan bir kokuyla temastayken…</p>
<p>Dil tarafından algılanan bir tatla temastayken…</p>
<p>Beden tarafından algılanan bir hisle temastayken…</p>
<p>Zihin tarafından algılanan bir düşünceyle temastayken ehil
olmayan zihinsel haller artırıyorsa ve ehil olan zihinsel haller
azalıyorsa bu tür düşüncelerden uzak durmalısınız. Ancak zihin
tarafından algılanan bir düşünceyi takip ederken ehil olmayan
zihinsel haller azalıyorsa ve ehil olan zihinsel haller artıyorsa
bu tür düşünceleri beslemelisiniz.</p>
<p>Efendim, Kutlu Kişi'nin kısa ifadesinin ayrıntılı anlamını bu
şekilde anladım. Budha'nın yanıtını duyunca şüpheyi aştım ve
tereddütten arındım."</p>
<p>Sonra Sakka Kutlu Kişi'nin sözlerindeki doğruluğun yarattığı
memnuniyetle bir soru daha sordu: "Saygıdeğer Efendim! Bütün
münzeviler ve brahminler aynı ve tek öğretiyi, erdem kurallarını,
arzuyu ve amacı mı takip ederler?"</p>
<p>"Hayır Tanrıların Kralı! Bütün münzeviler ve brahminler aynı ve
tek öğretiyi, erdem kurallarını, arzuyu ve amacı takip
etmezler."</p>
<p>"Saygıdeğer Efendim, bu ne sebeple böyle?"</p>
<p>"Dünya çok sayıda çeşitli ögeden oluşur. Bilinçli varlıklar çok
sayıda çeşitli ögeden oluşan bu dünyada hangi ögeye tutunurlarsa
ona bağlı kalırlar ve şöyle derler: 'Tek gerçek bu, diğer
fikirlerin tamamı saçma.' Bu sebeple bütün münzeviler ve brahminler
aynı ve tek öğretiyi, erdem kurallarını, arzuyu ve amacı takip
etmezler."</p>
<p>"Peki Saygıdeğer Efendim, bütün münzeviler ve brahminler tamlığa
ulaşmış, tüm engellerinden tamamen özgürleşmiş, bütünüyle kutsal
bir yaşamın yoluna girmiş ve mükemmelliğe ulaşmış mıdır?"</p>
<p>"Hayır Tanrıların Kralı! Bütün münzeviler ve brahminler tamlığa
ulaşmış, tüm engellerinden tamamen özgürleşmiş, bütünüyle kutsal
bir yaşamın yoluna girmiş ve mükemmelliğe ulaşmış değildir."</p>
<p>"Peki Saygıdeğer Efendim, ne sebeple bütün münzeviler ve
brahminler tamlığa ulaşmış, tüm engellerinden tamamen özgürleşmiş,
bütünüyle kutsal bir yaşamın yoluna girmiş ve mükemmelliğe ulaşmış
değildir?"</p>
<p>"Sadece arzulara tutunmanın tam olarak sonlanmasıyla özgürleşen
izdeşler tamlığa ulaşmış, tüm engellerinden tamamen özgürleşmiş,
bütünüyle kutsal bir yaşamın yoluna girmiş ve mükemmelliğe
ulaşmıştır. Bu sebeple tüm münzeviler ve brahminler tamlığa
ulaşmış, tüm engellerinden tamamen özgürleşmiş, bütünüyle kutsal
bir yaşamın yoluna girmiş ve mükemmelliğe ulaşmış değildir."</p>
<p>Kutlu Kişi Tanrıların Kralı Sakka tarafından sorulan soruya
böyle yanıt verdi. Minnetle dolan Sakka Kutlu Kişi'nin sözlerinden
derin bir mutluluk duydu ve bunları onayladı: "Tam olarak böyle
Kutlu Kişi. Tam olarak böyle Mutlak Aydınlanmaya Ulaşmış Kişi.
Budha'nın yanıtını duyunca şüpheyi aştım ve tereddütten
arındım."</p>
<p>Sonra Sakka Kutlu Kişi'nin sözlerindeki doğruluğun yarattığı
memnuniyetle şöyle konuştu: "Kıpırtı bir hastalık, bir çıban, bir
oktur. Kıpırtı kişiyi baştan çıkarır ve farklı varoluş boyutlarında
yeniden doğuma sürükler. Bu sebeple kişi üst ya da alt boyutlarda
yeniden doğar. Diğer münzeviler ve brahminler bana bu soruları
sorma fırsatı vermezken Kutlu Kişi sorularımı uzun uzun yanıtladı
ve böylece uzun süredir içimde taşıdığım oku yani şüphe ve
tereddütü söküp attı."</p>
<p>"Tanrıların Kralı, bu soruları diğer münzevilere ve brahminlere
sorduğunu anımsıyor musun?"</p>
<p>"Evet Efendim, bu soruları diğer münzevilere ve brahminlere
sorduğumu anımsıyorum."</p>
<p>"Sakıncası yoksa nasıl yanıtlar verdiklerini bana söyler
misin?"</p>
<p>"Kutlu Kişi gibi yüce birinin yanındayken herhangi bir sakınca
doğmaz."</p>
<p>"Öyleyse söyleyin bana Tanrıların Kralı!"</p>
<p>"El değmemiş doğada çekinik bir halde yaşayan münzevi ya da
brahmin olduğunu düşündüklerime bu soruları sordum. Onlara bu
soruları sorduğumda çok şaşırdılar. O şaşkınlıkla bana 'Sizin
isminiz ne?' diye sordular.</p>
<p>Bana sorulduğunda cevap verdim: 'Saygıdeğer efendim, ben
Tanrıların Kralı Sakka'yım.'</p>
<p>Bu kez daha çok sorguladılar: 'Peki ne tür bir eylem sizi bu
boyuta ulaştırdı?'</p>
<p>Ben de onlara öğrendiğim ve hatırladığım kadarıyla Dhamma'yı
öğrettim ve bu kadarına bile minnettar kaldılar. 'Biz Tanrıların
Kralı Sakka'yı gördük. O bizim sorularımızı yanıtladı!' dediler.
Böylelikle ben onların izdeşi olmayı beklerken her durumda onlar
benim izdeşim oldu. Ancak Efendim; akışa girmiş, şüpheden arınmış,
bir daha hiçbir zaman ızdırap veren boyutlara düşmeyecek ve mutlak
aydınlanmaya doğru ilerleyen biri olarak ben Kutlu Kişi'nin
izdeşiyim."</p>
<h3>2.5. Mutlu Hissetmek Üzerine</h3>
<p>"Tanrıların Kralı, daha önce hiç böyle bir neşe ve mutluluk
deneyimlediğinizi anımsıyor musunuz?"</p>
<p>"Evet Efendim, anımsıyorum."</p>
<p>"Peki bu neşe ve mutluluk nasıldı?"</p>
<p>"Efendim, bir seferinde tanrılar ve iblisler arasında bir savaş
oldu ve savaşı iblisler kaybederken tanrılar kazandı. Savaşın
galibi olarak bende şöyle bir düşünce belirdi: 'Hem iblislerin hem
de tanrıların kutsal besinlerinin keyfini artık yalnızca tanrılar
sürecek.' Ancak bu neşe ve mutluluğa sopa ve şiddetle ulaşmıştım.
Bu zafer büyünün bozulmasına, tutkunun solup gitmesine, ızdırabın
sonlanmasına, huzura, doğrudan bilgiye ya da tam özgürleşmeye
<span class='add'>(Nibbāna'ya)</span> yönlendirmiyor. Fakat Kutlu
Kişi'nin öğretisini duyduğumda ulaştığım neşe ve mutluluğa sopa ve
şiddetle ulaşmadım. Bu; büyünün bozulmasına, tutkunun solup
gitmesine, ızdırabın sonlanmasına, huzura, doğrudan bilgiye ve tam
özgürleşmeye <span class='add'>(Nibbāna'ya)</span>
yönlendiriyor."</p>
<p>"Peki ama Tanrıların Kralı, böyle neşe ve mutluluk dolu sözler
sarf etmene sebep olarak neyi görüyorsun?"</p>
<blockquote>"Bu büyük neşe ve mutluluk için altı sebep görüyorum
Saygıdeğer Efendim:<br>
Tam burada<br>
Tanrısal bedenimle dururkenYaşamım uzadı.<br>
İşte bunu bilmek Saygıdeğer Efendim,<br>
Mutluluğumun ve neşemin ilk sebebi.</blockquote>
<blockquote>Göksel ikametgahımdan düştüğümde<br>
İnsan olmayan yaşamı ardımda bırakarak<br>
Bilinçli olarak zihnimin dilediği<br>
Yeni bir rahimde doğacağım.<br>
İkinci sebep bu.</blockquote>
<blockquote>Berrak bilgeliğin rehberliği ile<br>
Mutlu bir hayat yaşayacak,<br>
Dhamma'ya göre sistematik olarak<br>
Durumsal farkındalık ve farkındalıkla çalışacağım.<br>
Üçüncü sebep bu.</blockquote>
<blockquote>Eğer sistematik olarak çalışırken<br>
Uyanış gerçekleşirse<br>
Anlayan bir varlık olarak yaşayacağım<br>
Ve bu son yaşamım olacak.<br>
Dördüncü sebep bu.</blockquote>
<blockquote>Bu yaşamı geride bırakarak<br>
İnsan boyutundan ayrıldığımda<br>
En üst göksel varoluş boyutunda<br>
Yeniden bir tanrı olarak doğacağım.<br>
Beşinci sebep bu.</blockquote>
<blockquote>Bu yuvada<br>
İhtişamlı Akaniṭṭhalar gibi yüce tanrısal varlıklar<br>
Benimle birlikte olacak.<br>
Son yaşamım devam ederken<br>
Burası benim yuvam olacak.<br>
Altıncı sebep bu.</blockquote>
<blockquote>İşte bu altı sebebi gördüğüm için bu kadar büyük bir
neşe ve mutlulukla konuşuyorum.<br>
Dileklerim yerine gelmemişti.<br>
Şüphe ve kararsızlık içindeydim.<br>
Kutlu Kişi'yi ararken<br>
Çok uzun bir zaman başıboş dolaştım.</blockquote>
<blockquote>Münzeviliğe çekilmiş olan keşişlerin<br>
Uyanmış olmaları gerektiğini düşündüm.<br>
Bu nedenle onların yanına gittim.</blockquote>
<blockquote>'Nasıl başarılı olunur?<br>
Nasıl başarısız olunur?' diye sordum.<br>
Ne yazık ki yol ve uygulama üzerine<br>
Sorduğum sorulara şaşırdılar.</blockquote>
<blockquote>Sakka olduğumu, tanrısal boyuttan geldiğimi
duyduklarında<br>
Sorularıma yanıt vermek yerine<br>
Bu boyutta doğmama sebep olan eylemleri sorguladılar.</blockquote>
<blockquote>Onlara insanların arasında öğrendiğim<br>
Dhamma'yı öğrettim.<br>
Bundan büyük bir mutluluk duyarak<br>
'Vāsava'yı gördük!' dediler.</blockquote>
<blockquote>Artık Budha'yı buldum.<br>
Bugün şüphelerimin üstesinden gelmemi,<br>
Korkularımdan kurtulmamı sağladı.<br>
Aydınlanmış Kişi'ye sığınıyorum.</blockquote>
<blockquote>Arzuların oklarını yok eden<br>
Eşsiz Budha.<br>
Yüce kahramanın önünde,<br>
Güneşin akrabasının önünde eğiliyorum.</blockquote>
<blockquote>Nasıl ki tanrılar Brahmā'ya tapıyorsa<br>
Bugün ben de size öyle tapıyorum Efendim.<br>
Haydi hep birlikte önünüzde eğilelim.</blockquote>
<blockquote>Tam Aydınlanmış Kişi sizsiniz!<br>
Mutlak Öğretmen sizsiniz!<br>
Tanrılar dahil olmak üzere<br>
Tüm evrende eşiniz benzeriniz yok!"</blockquote>
<p>Bu sözlerin ardından Sakka göksel çalgıcı Pañcasikha'ya hitap
etti: "Değerli Pañcasikha, bana çok yardımın oldu. Budha'yı görmeye
gittiğimde onun dikkatini çekmeme sen yardım ettin. Seni babanın
görevine atayacağım, göksel çalgıcıların imparatoru olacaksın. Sana
seni çok seven Bhaddā Suriyavaccasā'yı vereceğim."</p>
<p>Bunun ardından Tanrıların Kralı Sakka eliyle yeryüzüne dokundu
ve üç kez tekrarladı:</p>
<p>"Kutlu Kişi'nin, Mükemmel Kişi'nin, Tam ve Mutlak Aydınlanmaya
Ulaşmış Kişi'nin önünde saygıyla eğiliyorum!</p>
<p>Kutlu Kişi'nin, Mükemmel Kişi'nin, Tam ve Mutlak Aydınlanmaya
Ulaşmış Kişi'nin önünde saygıyla eğiliyorum!</p>
<p>Kutlu Kişi'nin, Mükemmel Kişi'nin, Tam ve Mutlak Aydınlanmaya
Ulaşmış Kişi'nin önünde saygıyla eğiliyorum!"</p>
<p>Bu derin açıklama yapılırken Sakka'nın gözlerindeki toz
temizlendi, Dhamma gözü açıldı: "Başlangıcı olan her şeyin bir sonu
vardır." Aynı zamanda onu takip eden 80.000 tanrının da Dhamma gözü
açıldı.</p>
<p>Sakka'nın ricası üzerine Kutlu Kişi'nin yanıtladığı sorular
böyleydi. Dolayısıyla bu suttaya "Sakka'nın Soruları" adı
verildi.</p>
<p><br></p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
