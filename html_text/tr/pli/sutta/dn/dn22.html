<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='dn22' lang='tr'>
<header>
<h1>22. Kesintisiz Farkındalığın Oluşturulması</h1>
</header>
<p>Duydum ki Kutlu Kişi bir seferinde Kuruların Kammāsadhamma
adındaki kasabasında kalıyordu. Orada izdeşlere seslendi:</p>
<p>"İzdeşler!"</p>
<p>"Saygıdeğer Efendimiz!" diye yanıtladı izdeşler.</p>
<p>Kutlu Kişi şöyle söyledi: "İzdeşler, kesintisiz farkındalığın
dört odağı samādhiye ulaştıran doğrudan ve tek yoldur.</p>
<p>Bu, bilinçli varlıkların arınmasını, üzüntü ve kederin
üstesinden gelinmesini, acının ve ızdırabın sonlanmasını, doğru
yöntemin keşfedilmesini ve Nibbāna'ya ulaşılmasını sağlayan yoldur.
Hangi dört?</p>
<p>Bir izdeş dünya için duyduğu açgözlülükten de hoşnutsuzluktan da
arınarak şevkle, durumsal farkındalıkla ve farkındalıkla bedeni
kesintisiz bir şekilde gözlemler.</p>
<p>Bir izdeş dünya için duyduğu açgözlülükten de hoşnutsuzluktan da
arınarak şevkle, durumsal farkındalıkla ve farkındalıkla hisleri
kesintisiz bir şekilde gözlemler.</p>
<p>Bir izdeş dünya için duyduğu açgözlülükten de hoşnutsuzluktan da
arınarak şevkle, durumsal farkındalıkla ve farkındalıkla zihni
kesintisiz bir şekilde gözlemler.</p>
<p>Bir izdeş dünya için duyduğu açgözlülükten de hoşnutsuzluktan da
arınarak şevkle, durumsal farkındalıkla ve farkındalıkla olguları
<span class='add'>(dhammalar)</span> kesintisiz bir şekilde
gözlemler.</p>
<h2>Bedenin Gözlemlenmesi <span class=
'add'>(Kāyānupassanā)</span></h2>
<p>Peki izdeş beden farkındalığını nasıl kesintisiz hale
getirir?</p>
<h3>1.1 Nefes <span class='add'>(Ānāpāna Pabba)</span></h3>
<p>İzdeş yabana gittiğinde bir ağacın gölgesinde ya da boş bir
binada sırtını dik tutarak bağdaş kurup oturur ve farkındalığı öne
getirir. Sadece aldığı nefesin farkındadır ve sadece verdiği
nefesin farkındadır.</p>
<p>Uzun bir nefes aldığında uzun bir nefes aldığını, uzun bir nefes
verdiğinde uzun bir nefes verdiğini bilir. Kısa bir nefes aldığında
kısa bir nefes aldığını, kısa bir nefes verdiğinde kısa bir nefes
verdiğini bilir. Ardından kendini şöyle eğitir: 'Tüm bedeni fark
ederek nefes alacağım, tüm bedeni fark ederek nefes vereceğim.'</p>
<p>Ardından 'Bedensel oluşumları sakinleştirerek nefes alacağım,
bedensel oluşumları sakinleştirerek nefes vereceğim.' şeklinde
kendini eğitmeyi sürdürür. Nasıl ki hünerli bir tornacı veya onun
çırağı tornanın çarkını uzun bir süre çevirirken 'Uzun bir süre
çeviriyorum.' veya tornanın çarkını kısa bir süre çevirirken 'Kısa
bir süre çeviriyorum.' diye fark ederse izdeş de aynı şekilde uzun
bir nefes aldığında 'Uzun bir nefes alıyorum.' uzun bir nefes
verdiğinde 'Uzun bir nefes veriyorum.' diye fark eder. … Ardından
kendini 'Bedensel oluşumları sakinleştirerek nefes alacağım,
bedensel oluşumları sakinleştirerek nefes vereceğim.' diyerek
eğitir.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak bedene
odaklar. Ya da bedenin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu bir
beden' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş beden farkındalığını işte bu şekilde kesintisiz hale
getirir.</p>
<h3>1.2 Bedenin Devinimleri ve Duruşları <span class=
'add'>(Iriyāpatha Pabba)</span></h3>
<p>Ayrıca izdeş yürürken yürüdüğünün farkındadır. Ayakta dururken
ayakta durduğunun farkındadır. Otururken oturduğunun farkındadır.
Yatarken yattığının farkındadır. Bedeni ne durumdaysa o durumun
farkındadır.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak bedene
odaklar. Ya da bedenin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu bir
beden' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş beden farkındalığını işte bu şekilde kesintisiz hale
getirir.</p>
<h3>1.3 Durumsal Farkındalık <span class='add'>(Sampajañña
Pabba)</span></h3>
<p>Ayrıca izdeş ileri giderken ve geri gelirken, ileriye ve yana
bakarken, kollarını bükerken ve uzatırken, iç cübbesini, dış
cübbesini ve sadaka kasesini taşırken, yerken, içerken, çiğnerken
ve tadarken, bağırsaklarını boşaltırken ve idrarını yaparken,
yürürken, ayakta dururken, otururken, yatarken, uyanırken,
konuşurken, sessiz kalırken durumsal farkındalıkla hareket
eder.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak bedene
odaklar. Ya da bedenin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu bir
beden' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş beden farkındalığını işte bu şekilde kesintisiz hale
getirir.</p>
<h3>1.4 Bedenin İticiliği <span class='add'>(Patikulamanasika
Pabba)</span></h3>
<p>Ayrıca nasıl ki içi çeşitli tahıllarla –buğday, pirinç, maş
fasulyesi, barbunya, susam, kabuklu pirinç– dolu iki ucu açık bir
çuvalı boşaltırken keskin görüşlü bir kişi şu şekilde düşünürse:
'Bunlar buğday. Bunlar pirinç. Bunlar maş fasulyesi. Bunlar
barbunya. Bunlar susam. Bunlar kabuklu pirinç.' aynı şekilde izdeş
de deriyle kaplı ve temiz olmayan çeşitli şeylerle dolu bu beden
üzerinde ayak tabanlarından yukarıya doğru, başının tepesinden
aşağıya doğru işte bu şekilde tefekkür eder. 'Bu bedende saç
kılları, vücut kılları, tırnaklar, dişler, deri, et, tendonlar,
kemikler, kemik iliği, böbrekler, kalp, karaciğer, dalak,
akciğerler, kalın bağırsak, ince bağırsak, organ zarları, midedeki
yemek, dışkı, safra, balgam, irin, kan, ter, yağ, gözyaşı, deri
yağı, tükürük, sümük, eklemlerde sıvı, idrar var.'</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak bedene
odaklar. Ya da bedenin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu bir
beden' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş beden farkındalığını işte bu şekilde kesintisiz hale
getirir.</p>
<h3>1.5 Elementler <span class='add'>(Dhātumanasika
Pabba)</span></h3>
<p>Ayrıca bir izdeş her ne pozisyonda ya da duruşta olursa olsun
bedenin niteliklerini elementlere göre şu şekilde inceler: 'Bu
bedende toprak niteliği, su niteliği, ateş niteliği ve hava
niteliği var.' Tıpkı hünerli usta bir kasap veya onun çırağının
büyükbaş bir hayvanı kesip parçalara ayırdıktan sonra
değerlendirdiği gibi izdeş de her ne pozisyonda ya da duruşta
olursa olsun bu bedenin niteliklerini elementlere göre işte bu
şekilde inceler.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak bedene
odaklar. Ya da bedenin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu bir
beden' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş beden farkındalığını işte bu şekilde kesintisiz hale
getirir.</p>
<h3>1.6 Mezarlık Gözlemleri <span class='add'>(Navasivathika
Pabba)</span></h3>
<p>Ayrıca bir izdeşin mezarlık alanına atılmış, bir, iki ya da üç
gündür ölü halde, şişmiş, morarmış ve çürüyen bir ceset gördüğünü
varsayalım. İzdeş bunu kendi bedeniyle karşılaştırır: 'Bu beden de
böyle, bu doğaya sahip, bundan muaf değil.'</p>
<p>İzdeş beden farkındalığını işte bu şekilde kesintisiz hale
getirir.</p>
<p>Ya da izdeşin mezarlık alanına atılmış, kargalar, akbabalar,
atmacalar, köpekler, sırtlanlar, çakallar ve çeşitli başka küçük
yaratıklar tarafından didiklenmiş bir ceset gördüğünü varsayalım.
İzdeş bunu kendi bedeniyle karşılaştırır: 'Bu beden de böyle, bu
doğaya sahip, bundan muaf değil.'</p>
<p>İzdeş beden farkındalığını işte bu şekilde kesintisiz hale
getirir.</p>
<p>Ayrıca mezarlık alanına atılmış bazı etleri üzerinde, kana
bulanmış, tendonlarla bağlı bir iskelet… kana bulanmış, tendonlarla
bağlı etsiz bir iskelet… etsiz ve kansız, tendonlarla bağlı bir
iskelet… tendonlardan ayrılmış ve her yöne saçılmış kemikler.
Burada bir el kemiği, orada bir ayak kemiği, burada bir kaval
kemiği, orada bir uyluk kemiği, burada bir kalça kemiği, orada bir
sırt kemiği, burada bir kaburga, orada bir göğüs kemiği, burada bir
omuz kemiği, orada bir boyun kemiği, burada bir çene kemiği, orada
bir diş, burada bir kafatası. Deniz kabuklarının rengi gibi
beyazlaşmış kemikler… üst üste yığılmış, bir yıldan eski,
yıpranmış, çürümüş ve toz haline gelmiş… Bir izdeşin bunları
gördüğünü varsayalım. İzdeş bunları kendi bedeniyle karşılaştırır:
'Bu beden de böyle, bu doğaya sahip, bundan muaf değil.'</p>
<p>İzdeş beden farkındalığını işte bu şekilde kesintisiz hale
getirir.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak bedene
odaklar. Ya da bedenin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu bir
beden' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş beden farkındalığını işte bu şekilde kesintisiz hale
getirir.</p>
<h2>Hislerin Gözlemlenmesi <span class=
'add'>(Vedānanupassanā)</span></h2>
<p>Peki izdeş hisler üzerindeki farkındalığını nasıl kesintisiz
hale getirir?</p>
<p>İzdeş acı veren bir his hissettiğinde acı veren bir his
deneyimlediğini, haz veren bir his hissettiğinde haz veren bir his
deneyimlediğini bilir. Ne acı ne de haz veren bir his hissettiğinde
ise ne acı ne de haz veren bir his deneyimlediğini bilir.</p>
<p>Bedensel olan acı veren bir his oluştuğunda bedeninde acı veren
bir his oluştuğunu bilir. Bedensel olmayan acı veren bir his
oluştuğunda bunun bedensel olmayan acı veren bir his olduğunu
bilir. Bedensel olan haz veren bir his oluştuğunda bedeninde haz
veren bir his oluştuğunu bilir. Bedensel olmayan haz veren bir his
oluştuğunda bedensel olmayan haz veren bir his oluştuğunu bilir.
Bedensel olan ne acı ne de haz veren bir his oluştuğunda bedeninde
ne acı ne de haz veren bir his oluştuğunu bilir. Bedensel olmayan
ne acı ne de haz veren bir his oluştuğunda bedensel olmayan ne acı
ne de haz veren bir his oluştuğunu bilir.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak hislere
odaklar. Ya da hislerin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu bir
his' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş hisler üzerindeki farkındalığını işte bu şekilde
kesintisiz hale getirir.</p>
<h2>Zihnin Gözlemlenmesi <span class=
'add'>(Cittānupassanā)</span></h2>
<p>Peki izdeş zihin üzerindeki farkındalığını nasıl kesintisiz hale
getirir?</p>
<p>Zihinde arzu olduğunda zihinde arzu olduğunu, zihinde arzu
olmadığında zihinde arzu olmadığını fark eder. Zihinde art niyet
olduğunda zihinde art niyet olduğunu, zihinde art niyet olmadığında
zihinde art niyet olmadığını fark eder. Zihinde sanrı olduğunda
zihinde sanrı olduğunu, zihinde sanrı olmadığında zihinde sanrı
olmadığını fark eder. Zihin sınırlandığında zihnin sınırlanmış
olduğunu, zihin dağınık olduğunda zihnin dağınık olduğunu fark
eder. Zihin genişlediğinde zihnin genişlemiş olduğunu, zihin
genişlemediğinde zihnin genişlememiş olduğunu fark eder. Üstün
zihin hallerine ulaşıldığında üstün zihin hallerine ulaşıldığını,
üstün zihin hallerine ulaşılmadığında üstün zihin hallerine
ulaşılmadığını fark eder. Zihin samādhiye daldığında zihnin
samādhiye daldığını, zihin samādhiye dalmadığında zihnin samādhiye
dalmadığını fark eder. Zihin engellerden özgürleştiğinde zihnin
özgürleştiğini, zihin engellerden özgürleşmediğinde zihnin
özgürleşmediğini fark eder.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak zihne
odaklar. Ya da zihnin oluşmaya, sonlanmaya, oluşma ve sonlanmaya
koşullu doğasını kesintisiz bir biçimde gözlemler. Ya da 'bu,
zihin' farkındalığını doğrudan bilgi ve kesintisiz farkındalık
oluşana dek sürdürür. Ve bu dünyadaki hiçbir şeye bağlanmadan ve
hiçbir şeye tutunmadan bu şekilde kalır.</p>
<p>İzdeş zihin üzerindeki farkındalığını işte bu şekilde kesintisiz
hale getirir.</p>
<h2>Olguların <span class='add'>(Dhammalar)</span> Gözlemlenmesi
<span class='add'>(Dhammānupassanā)</span></h2>
<p>Peki izdeş olgular <span class='add'>(dhammalar)</span>
üzerindeki farkındalığını nasıl kesintisiz hale getirir?</p>
<h3>4.1 Olguların <span class='add'>(Dhammalar)</span> Beş Engeli
Temel Alarak Gözlemlenmesi</h3>
<p>İzdeş beş engeli temel alarak olgular üzerinde farkındalığını
kesintisiz hale getirir. Peki izdeş beş engeli temel alarak olgular
üzerindeki farkındalığını nasıl kesintisiz hale getirir?</p>
<p>İçeride duyusal bir arzu varsa 'İçimde duyusal bir arzu var.'
diye ya da içeride duyusal bir arzu yoksa 'İçimde duyusal bir arzu
yok.' diye fark eder. Daha önce ortaya çıkmamış duyusal arzunun
nasıl ortaya çıktığını, ortaya çıkmış duyusal arzunun nasıl
bırakıldığını ve bir kez bırakıldığında gelecekte nasıl yeniden
ortaya çıkmadığını anlar.</p>
<p>İçeride art niyet varsa 'İçimde art niyet var.' diye ya da
içeride art niyet yoksa 'İçimde art niyet yok.' diye fark eder.
Daha önce ortaya çıkmamış art niyetin nasıl ortaya çıktığını,
ortaya çıkmış art niyetin nasıl bırakıldığını ve bir kez
bırakıldığında gelecekte nasıl yeniden ortaya çıkmadığını
anlar.</p>
<p>İçeride tembellik ve uyuşukluk varsa 'İçimde tembellik ve
uyuşukluk var.' diye ya da içeride tembellik ve uyuşukluk yoksa
'İçimde tembellik ve uyuşukluk yok.' diye fark eder. Daha önce
ortaya çıkmamış tembellik ve uyuşukluğun nasıl ortaya çıktığını,
ortaya çıkmış tembellik ve uyuşukluğun nasıl bırakıldığını ve bir
kez bırakıldığında gelecekte nasıl yeniden ortaya çıkmadığını
anlar.</p>
<p>İçeride huzursuzluk ve endişe varsa 'İçimde huzursuzluk ve
endişe var.' diye ya da içeride huzursuzluk ve endişe yoksa 'İçimde
huzursuzluk ve endişe yok.' diye fark eder. Daha önce ortaya
çıkmamış huzursuzluk ve endişenin nasıl ortaya çıktığını, ortaya
çıkmış bir huzursuzluk ve endişenin nasıl bırakıldığını ve bir kez
bırakıldığında gelecekte nasıl yeniden ortaya çıkmadığını
anlar.</p>
<p>İçeride şüphe varsa 'İçimde şüphe var.' diye ya da içeride şüphe
yoksa 'İçimde şüphe yok.' diye fark eder. Daha önce ortaya çıkmamış
şüphenin nasıl ortaya çıktığını, ortaya çıkmış şüphenin nasıl
bırakıldığını ve bir kez bırakıldığında gelecekte nasıl yeniden
ortaya çıkmadığını anlar.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak olgulara
<span class='add'>(dhammalar)</span> odaklar. Ya da olguların
oluşmaya, sonlanmaya, oluşma ve sonlanmaya koşullu doğasını
kesintisiz bir biçimde gözlemler. Ya da 'bu bir olgu'
farkındalığını doğrudan bilgi ve kesintisiz farkındalık oluşana dek
sürdürür. Ve bu dünyadaki hiçbir şeye bağlanmadan ve hiçbir şeye
tutunmadan bu şekilde kalır.</p>
<p>İzdeş beş engeli temel alarak olgular <span class=
'add'>(dhammalar)</span> üzerindeki farkındalığını işte bu şekilde
kesintisiz hale getirir.</p>
<h3>4.2 Olguların <span class='add'>(Dhammalar)</span> Kandhaları
Temel Alarak Gözlemlenmesi</h3>
<p>İzdeş aynı şekilde beş kümelenmeyi <span class=
'add'>(kandhalar)</span> temel alarak olgular üzerindeki
farkındalığını nasıl kesintisiz hale getirir?</p>
<p>İzdeş 'Bu, beden <span class='add'>(rūpa)</span>; bu, bedenin
doğuşu; bu, bedenin sonlanışı.' diye kesintisiz bir biçimde bedeni
gözlemler.</p>
<p>İzdeş 'Bunlar hisler; bu, hislerin doğuşu; bu, hislerin
sonlanışı.' diye kesintisiz bir biçimde hisleri gözlemler.</p>
<p>İzdeş 'Bunlar algılar <span class='add'>(biliş)</span>; bu,
algıların doğuşu; bu, algıların sonlanışı.' diye kesintisiz bir
biçimde algıları gözlemler.</p>
<p>İzdeş 'Bunlar zihinsel kurgular; bu, zihinsel kurguların doğuşu;
bu, zihinsel kurguların sonlanışı.' diye kesintisiz bir biçimde
zihinsel kurguları gözlemler.</p>
<p>İzdeş 'Bu, bilinç; bu, bilincin doğuşu; bu, bilincin sonlanışı.'
diye kesintisiz bir biçimde bilinci gözlemler.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak olgulara
<span class='add'>(dhammalar)</span> odaklar. Ya da olguların
oluşmaya, sonlanmaya, oluşma ve sonlanmaya koşullu doğasını
kesintisiz bir biçimde gözlemler. Ya da 'bu bir olgu'
farkındalığını doğrudan bilgi ve kesintisiz farkındalık oluşana dek
sürdürür. Ve bu dünyadaki hiçbir şeye bağlanmadan ve hiçbir şeye
tutunmadan bu şekilde kalır.</p>
<p>İzdeş kandhaları temel alarak olgular <span class=
'add'>(dhammalar)</span> üzerindeki farkındalığını işte bu şekilde
kesintisiz hale getirir.</p>
<h3>4.3 Olguların <span class='add'>(Dhammalar)</span> Duyu
Alanlarını Temel Alarak Gözlemlenmesi</h3>
<p>İzdeş aynı şekilde altı içsel ve altı dışsal duyu alanını
<span class='add'>(Āyatana Pabba)</span> temel alarak olgular
üzerindeki farkındalığını kesintisiz hale getirir. Peki izdeş altı
içsel ve altı dışsal duyu alanını temel alarak olgular üzerindeki
farkındalığını nasıl kesintisiz hale getirir?</p>
<p>İzdeş gözü fark eder, şekilleri fark eder ve bu ikisinin
temasından oluşan engeli fark eder. Daha önce ortaya çıkmamış
engelin nasıl ortaya çıktığını, ortaya çıkmış bir engelin nasıl
bırakıldığını ve bir kez bırakıldığında gelecekte nasıl yeniden
ortaya çıkmadığını anlar.</p>
<p>İzdeş kulağı fark eder, sesleri fark eder ve bu ikisinin
temasından oluşan engeli fark eder. Daha önce ortaya çıkmamış
engelin nasıl ortaya çıktığını, ortaya çıkmış bir engelin nasıl
bırakıldığını ve bir kez bırakıldığında gelecekte nasıl yeniden
ortaya çıkmadığını anlar.</p>
<p>İzdeş burnu fark eder, kokuları fark eder ve bu ikisinin
temasından oluşan engeli fark eder. Daha önce ortaya çıkmamış
engelin nasıl ortaya çıktığını, ortaya çıkmış bir engelin nasıl
bırakıldığını ve bir kez bırakıldığında gelecekte nasıl yeniden
ortaya çıkmadığını anlar.</p>
<p>İzdeş dili fark eder, tatları fark eder ve bu ikisinin
temasından oluşan engeli fark eder. Daha önce ortaya çıkmamış
engelin nasıl ortaya çıktığını, ortaya çıkmış bir engelin nasıl
bırakıldığını ve bir kez bırakıldığında gelecekte nasıl yeniden
ortaya çıkmadığını anlar.</p>
<p>İzdeş bedeni fark eder, dokunmadan doğan hisleri fark eder ve bu
ikisinin temasından oluşan engeli fark eder. Daha önce ortaya
çıkmamış engelin nasıl ortaya çıktığını, ortaya çıkmış bir engelin
nasıl bırakıldığını ve bir kez bırakıldığında gelecekte nasıl
yeniden ortaya çıkmadığını anlar.</p>
<p>İzdeş zihni fark eder, düşünceleri fark eder ve bu ikisinin
temasından oluşan engeli fark eder. Daha önce ortaya çıkmamış
engelin nasıl ortaya çıktığını, ortaya çıkmış bir engelin nasıl
bırakıldığını ve bir kez bırakıldığında gelecekte nasıl yeniden
ortaya çıkmadığını anlar.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak olgulara
<span class='add'>(dhammalar)</span> odaklar. Ya da olguların
oluşmaya, sonlanmaya, oluşma ve sonlanmaya koşullu doğasını
kesintisiz bir biçimde gözlemler. Ya da 'bu bir olgu'
farkındalığını doğrudan bilgi ve kesintisiz farkındalık oluşana dek
sürdürür. Ve bu dünyadaki hiçbir şeye bağlanmadan ve hiçbir şeye
tutunmadan bu şekilde kalır.</p>
<p>İzdeş duyu alanlarını temel alarak olgular <span class=
'add'>(dhammalar)</span> üzerindeki farkındalığını işte bu şekilde
kesintisiz hale getirir.</p>
<h3>4.4 Olguların <span class='add'>(Dhammalar)</span>
Aydınlanmanın Yedi Faktörünü Temel Alarak Gözlemlenmesi</h3>
<p>İzdeş aynı şekilde aydınlanmanın yedi faktörünü <span class=
'add'>(Bojjhaṅga Pabba)</span> temel alarak olgular üzerindeki
farkındalığını kesintisiz hale getirir. Peki izdeş aydınlanmanın
yedi faktörünü temel alarak olgular üzerindeki farkındalığını nasıl
kesintisiz hale getirir?</p>
<p>İçeride bir aydınlanma faktörü olan farkındalık olduğunda
'İçimde bir aydınlanma faktörü olan farkındalık var.' ya da içeride
bir aydınlanma faktörü olan farkındalık olmadığında 'İçimde bir
aydınlanma faktörü olan farkındalık yok.' diye fark eder. Bir
aydınlanma faktörü olan daha önce ortaya çıkmamış farkındalığın
nasıl ortaya çıktığını ve bir aydınlanma faktörü olan farkındalığın
bir kere ortaya çıktıktan sonra gelişimini nasıl tamamladığını
anlar.</p>
<p>İçeride bir aydınlanma faktörü olan doğru değerlendirme
olduğunda 'İçimde bir aydınlanma faktörü olan doğru değerlendirme
var.' ya da içeride bir aydınlanma faktörü olan doğru değerlendirme
olmadığında 'İçimde bir aydınlanma faktörü olan doğru değerlendirme
yok.' diye fark eder. Bir aydınlanma faktörü olan daha önce ortaya
çıkmamış doğru değerlendirmenin nasıl ortaya çıktığını ve bir
aydınlanma faktörü olan doğru değerlendirmenin bir kere ortaya
çıktıktan sonra gelişimini nasıl tamamladığını anlar.</p>
<p>İçeride bir aydınlanma faktörü olan kararlılık ve enerji
olduğunda 'İçimde bir aydınlanma faktörü olan kararlılık ve enerji
var.' ya da içeride bir aydınlanma faktörü olan kararlılık ve
enerji olmadığında 'İçimde bir aydınlanma faktörü olan kararlılık
ve enerji yok.' diye fark eder. Bir aydınlanma faktörü olan daha
önce ortaya çıkmamış kararlılık ve enerjinin nasıl ortaya çıktığını
ve bir aydınlanma faktörü olan kararlılık ve enerjinin bir kere
ortaya çıktıktan sonra gelişimini nasıl tamamladığını anlar.</p>
<p>İçeride bir aydınlanma faktörü olan neşe ve sevinç olduğunda
'İçimde bir aydınlanma faktörü olan neşe ve sevinç var.' ya da
içeride bir aydınlanma faktörü olan neşe ve sevinç olmadığında
'İçimde bir aydınlanma faktörü olan neşe ve sevinç yok.' diye fark
eder. Bir aydınlanma faktörü olan daha önce ortaya çıkmamış neşe ve
sevincin nasıl ortaya çıktığını ve bir aydınlanma faktörü olan neşe
ve sevincin bir kere ortaya çıktıktan sonra gelişimini nasıl
tamamladığını anlar.</p>
<p>İçeride bir aydınlanma faktörü olan huzur olduğunda 'İçimde bir
aydınlanma faktörü olan huzur var.' ya da içeride bir aydınlanma
faktörü olan huzur olmadığında 'İçimde bir aydınlanma faktörü olan
huzur yok.' diye fark eder. Bir aydınlanma faktörü olan daha önce
ortaya çıkmamış huzurun nasıl ortaya çıktığını ve bir aydınlanma
faktörü olan huzurun bir kere ortaya çıktıktan sonra gelişimini
nasıl tamamladığını anlar.</p>
<p>İçeride bir aydınlanma faktörü olan kıpırtısız konsantrasyon
<span class='add'>(samādhi)</span> olduğunda 'İçimde bir aydınlanma
faktörü olan kıpırtısız konsantrasyon var.' ya da içeride bir
aydınlanma faktörü olan kıpırtısız konsantrasyon olmadığında
'İçimde bir aydınlanma faktörü olan kıpırtısız konsantrasyon yok.'
diye fark eder. Bir aydınlanma faktörü olan daha önce ortaya
çıkmamış kıpırtısız konsantrasyonun nasıl ortaya çıktığını ve bir
aydınlanma faktörü olan kıpırtısız konsantrasyonun bir kere ortaya
çıktıktan sonra gelişimini nasıl tamamladığını anlar.</p>
<p>İçeride bir aydınlanma faktörü olan tarafsızlık olduğunda
'İçimde bir aydınlanma faktörü olan tarafsızlık var.' ya da içeride
bir aydınlanma faktörü olan tarafsızlık olmadığında 'İçimde bir
aydınlanma faktörü olan tarafsızlık yok.' diye fark eder. Bir
aydınlanma faktörü olan daha önce ortaya çıkmamış tarafsızlığın
nasıl ortaya çıktığını ve bir aydınlanma faktörü olan tarafsızlığın
bir kere ortaya çıktıktan sonra gelişimini nasıl tamamladığını
anlar.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak olgulara
<span class='add'>(dhammalar)</span> odaklar. Ya da olguların
oluşmaya, sonlanmaya, oluşma ve sonlanmaya koşullu doğasını
kesintisiz bir biçimde gözlemler. Ya da 'bu bir olgu'
farkındalığını doğrudan bilgi ve kesintisiz farkındalık oluşana dek
sürdürür. Ve bu dünyadaki hiçbir şeye bağlanmadan ve hiçbir şeye
tutunmadan bu şekilde kalır.</p>
<p>İzdeş aydınlanma faktörlerini temel alarak olgular <span class=
'add'>(dhammalar)</span> üzerindeki farkındalığını işte bu şekilde
kesintisiz hale getirir.</p>
<h3>4.5 Olguların <span class='add'>(Dhammalar)</span> Dört Soylu
Gerçek'i Temel Alarak Gözlemlenmesi</h3>
<p>İzdeş aynı şekilde Dört Soylu Gerçek'i <span class='add'>(Sacca
Pabba)</span> temel alarak olgular üzerindeki farkındalığını
kesintisiz hale getirir. Peki izdeş Dört Soylu Gerçek'i temel
alarak olgular üzerindeki farkındalığını nasıl kesintisiz hale
getirir?</p>
<p>İzdeş doğrudan bilgi ile şunları gerçekte olduğu haliyle
kavrar:</p>
<p>'Bu, ızdırap… Bu, ızdırabın kaynağı… Bu, ızdırabın sonlanması…
Bu, ızdırabın sonlanmasına götüren yol.'</p>
<h4>4.5.1 Izdırabın Soylu Gerçeği <span class=
'add'>(Dukkhasaccaniddesa)</span></h4>
<p>Peki ızdırabın soylu gerçeği nedir?</p>
<p>Yeniden doğum ızdıraptır, yaşlanma ızdıraptır, ölüm ızdıraptır;
keder, yas, acı, sıkıntı ve çaresizlik ızdıraptır; sevilmeyenle bir
arada olmak, sevilenden ayrı olmak, istenilene ulaşamamak
ızdıraptır. Kısaca tutunulan beş kümelenme <span class=
'add'>(kandha)</span> ızdıraptır.</p>
<p>Peki yeniden doğum nedir? Yeniden doğum farklı boyutlardaki
çeşitli bilinçli varlıkların doğumu, oluşumu, rahme düşmesi,
bedenlenmesi, varoluşu, kümelenmelerin <span class=
'add'>(kandhalar)</span> tezahürü ve duyu alanlarının
oluşumudur.</p>
<p>Peki yaşlanma nedir? Yaşlanma farklı boyutlardaki çeşitli
bilinçli varlıkların yaşlanması, yıpranması, saçların beyazlaması,
cildin kırışması, dişlerin kırılması, canlılığın ve becerilerin
zayıflamasıdır.</p>
<p>Peki ölüm nedir? Ölüm farklı boyutlardaki çeşitli bilinçli
varlıkların geçiş yapması, yitip gitmesi, dağılması, vefatı,
ölümlülüğü, ölmesi, yok olması, kümelenmelerin dağılması, cesedin
defnedilmesi ve yaşam gücünün tükenmesidir.</p>
<p>Peki keder nedir? Keder talihsizlik yaşamış birinin ızdırapla
teması sonucunda deneyimlediği derin acı, keder, kederlenme,
üzüntü, içsel keder, derin hüzündür.</p>
<p>Peki yas nedir? Yas talihsizlik yaşamış birinin ızdırapla teması
sonucunda deneyimlediği ağlama, ağıt yakma, feryat, inleme, gözyaşı
dökme ve feryat etme durumudur.</p>
<p>Peki acı nedir? Acı bedensel acı, bedensel rahatsızlık, fiziksel
temastan doğan ağrılı ve nahoş hislerdir.</p>
<p>Peki sıkıntı nedir? Sıkıntı zihinsel acı, zihinsel rahatsızlık,
zihindeki temastan doğan acı veren nahoş hislerdir.</p>
<p>Peki çaresizlik nedir? Çaresizlik talihsizlik yaşamış birinin
ızdırapla teması sonucunda deneyimlediği stres, sıkıntı, stres ve
sıkıntıdan oluşan haldir.</p>
<p>Peki sevilmeyenle bir arada olmanın ızdırabı nedir? Hoşa
gitmeyen, arzu edilmeyen ve tercih edilmeyen görüntüler, sesler,
kokular, tatlar, dokunmadan doğan hisler ve düşünceler vardır. Aynı
zamanda zarar vermek, yaralamak, rahatsız etmek ve tehdit etmek
isteyen kişiler vardır. Sevilmeyenle bir arada olmanın ızdırabı tüm
bunlarla bir arada olmak, bunların parçası olmak, bunlara maruz
kalmaktır.</p>
<p>Peki sevilenden ayrı olmanın ızdırabı nedir? Hoşa giden, arzu
edilen ve tercih edilen görüntüler, sesler, kokular, tatlar,
dokunmadan doğan hisler ve düşünceler vardır. Aynı zamanda fayda
sağlamak, yardım etmek, rahatlatmak ve korumak isteyen kişiler
vardır: anne ve baba, erkek ve kız kardeşler, arkadaşlar ve iş
arkadaşları, akrabalar ve yakınlar. Sevilenden ayrı olmanın
ızdırabı tüm bunlardan ayrı kalmak, kopmak ve onlardan uzak
olmaktır.</p>
<p>Peki istenilene ulaşamamanın ızdırabı nedir? Yeniden doğuma tabi
bilinçli varlıklar 'Ah yeniden doğuma tabi olmasak ve yeniden doğum
bize gelmese.' diye diler. Ancak bu dileyerek elde edilecek bir şey
değildir. Bu, istenilene ulaşamamanın ızdırabıdır. Yaşlanmaya…
hastalığa… ölüme… üzüntüye, kedere, acıya, sıkıntıya ve çaresizliğe
tabi olan bilinçli varlıklar 'Ah yaşlanmaya… hastalığa… ölüme…
üzüntüye, kedere, acıya, sıkıntıya ve çaresizliğe tabi olmasak ve
yaşlanma… hastalık… ölüm… üzüntü, keder, acı, sıkıntı ve çaresizlik
bize gelmese.' diye diler. Ancak bu dileyerek elde edilecek bir şey
değildir. Bu, istenilene ulaşamamanın ızdırabıdır.</p>
<p>Peki 'Kısacası tutunulan beş kümelenme <span class=
'add'>(kandha)</span> ızdıraptır.' ne demektir?</p>
<p>Beden, hisler, algılar, zihinsel kurgular ve bilinç
kümelenmelerine tutunmadır.</p>
<p>'Kısacası tutunulan beş kümelenme ızdıraptır.' derken kastedilen
işte budur.</p>
<p>Buna ızdırabın soylu gerçeği denir.</p>
<h4>4.5.2 Izdırabın Kaynağı <span class=
'add'>(Samudayasaccaniddesa)</span></h4>
<p>Peki ızdırabın kaynağının soylu gerçeği nedir?</p>
<p>Bu, gelecek yaşamlara sürükleyen, haz ve açgözlülükle iç içe
geçen, nereye yerleşse ondan haz almaya yönelen arzudur. Bu,
duyusal hazlar için duyulan arzu, varoluşun devam etmesi için
duyulan arzu ve varoluşun sona ermesi için duyulan arzudur.</p>
<p>Peki izdeşler, bu arzu nerede doğar ve nereye yerleşir? Dünyada
güzel ve hoş görünen her ne varsa işte bu arzu orada doğar ve oraya
yerleşir.</p>
<p>Peki dünyada neler güzel ve hoş görünür? Göz dünyada güzel ve
hoş görünür. Bu arzu burada doğar, varlığını burada sürdürür.</p>
<p>Kulak… Burun… Dil… Beden… Zihin dünyada güzel ve hoş görünür. Bu
arzu burada doğar, varlığını burada sürdürür.</p>
<p>Biçimler dünyada güzel ve hoş görünür. Bu arzu burada doğar,
varlığını burada sürdürür.</p>
<p>Sesler… Kokular… Tatlar… Dokunmadan doğan hisler… Düşünceler
dünyada güzel ve hoş görünür. Bu arzu burada doğar, varlığını
burada sürdürür.</p>
<p>Görme bilinci dünyada güzel ve hoş görünür. Bu arzu burada
doğar, varlığını burada sürdürür.</p>
<p>Duyma bilinci… Koklama bilinci… Tatma bilinci… Dokunma bilinci…
Zihin bilinci dünyada güzel ve hoş görünür. Bu arzu burada doğar,
varlığını burada sürdürür.</p>
<p>Gözde oluşan temas dünyada güzel ve hoş görünür. Bu arzu burada
doğar, varlığını burada sürdürür.</p>
<p>Kulakta oluşan temas… Burunda oluşan temas… Dilde oluşan temas…
Bedende oluşan temas… Zihinde oluşan temas dünyada güzel ve hoş
görünür. Bu arzu burada doğar, varlığını burada sürdürür.</p>
<p>Gözün temasından doğan his dünyada güzel ve hoş görünür. Bu arzu
burada doğar, varlığını burada sürdürür.</p>
<p>Kulağın temasından doğan his… Burnun temasından doğan his… Dilin
temasından doğan his… Bedenin temasından doğan his… Zihnin
temasından doğan his dünyada güzel ve hoş görünür. Bu arzu burada
doğar, varlığını burada sürdürür.</p>
<p>Biçimlerin algısı dünyada güzel ve hoş görünür. Bu arzu burada
doğar, varlığını burada sürdürür.</p>
<p>Seslerin algısı… Kokuların algısı… Tatların algısı… Dokunmadan
doğan hislerin algısı… Düşüncelerin algısı dünyada güzel ve hoş
görünür. Bu arzu burada doğar, varlığını burada sürdürür.</p>
<p>Biçimlere ilişkin zihinde oluşan niyet dünyada güzel ve hoş
görünür. Bu arzu burada doğar, varlığını burada sürdürür.</p>
<p>Seslere ilişkin zihinde oluşan niyet… Kokulara ilişkin zihinde
oluşan niyet… Tatlara ilişkin zihinde oluşan niyet… Dokunmadan
doğan hislere ilişkin zihinde oluşan niyet… Düşüncelere ilişkin
zihinde oluşan niyet dünyada güzel ve hoş görünür. Bu arzu burada
doğar, varlığını burada sürdürür.</p>
<p>Biçimler için duyulan arzu dünyada güzel ve hoş görünür. Bu arzu
burada doğar, varlığını burada sürdürür.</p>
<p>Sesler için duyulan arzu… Kokular için duyulan arzu… Tatlar için
duyulan arzu… Dokunmadan doğan hisler için duyulan arzu… Düşünceler
için duyulan arzu dünyada güzel ve hoş görünür. Bu arzu burada
doğar, varlığını burada sürdürür.</p>
<p>Biçimler hakkındaki düşünceler dünyada güzel ve hoş görünür. Bu
arzu burada doğar, varlığını burada sürdürür.</p>
<p>Sesler hakkındaki düşünceler… Kokular hakkındaki düşünceler…
Tatlar hakkındaki düşünceler… Dokunmadan doğan hisler hakkındaki
düşünceler… Fikirler hakkındaki düşünceler dünyada güzel ve hoş
görünür. Bu arzu burada doğar, varlığını burada sürdürür.</p>
<p>Biçimlere kafa yorulması dünyada güzel ve hoş görünür. Bu arzu
burada doğar, varlığını burada sürdürür.</p>
<p>Seslere kafa yorulması… Kokulara kafa yorulması… Tatlara kafa
yorulması… Dokunmadan doğan hislere kafa yorulması… Düşüncelere
kafa yorulması dünyada güzel ve hoş görünür. Bu arzu burada doğar,
varlığını burada sürdürür.</p>
<p>Buna ızdırabın kaynağının soylu gerçeği denir.</p>
<h4>4.5.3 Izdırabın Sonlanması <span class=
'add'>(Nirodhasaccaniddesa)</span></h4>
<p>Peki ızdırabın sonlanmasının soylu gerçeği nedir?</p>
<p>Tam olarak bu arzunun geriye hiçbir şey kalmayacak şekilde solup
gitmesi ve sona ermesidir; onun bırakılması, gitmesine izin
verilmesi, ondan özgürleşilmesi ve ona tutunmanın
sonlanmasıdır.</p>
<p>Peki bu arzu nerede bırakılır, nerede sonlanır?</p>
<p>Dünyada güzel ve hoş görünen her ne varsa işte bu arzunun
bırakıldığı yer burasıdır, sonlandığı yer burasıdır.</p>
<p>Peki dünya ile ilgili güzel ve hoş olan şey nedir? Göz dünyada
güzel ve hoş görünür. Arzunun bırakıldığı yer işte burasıdır,
sonlandığı yer işte burasıdır.</p>
<p>Kulak… Burun… Dil… Beden… Zihin dünyada güzel ve hoş görünür.
Arzunun bırakıldığı yer işte burasıdır, sonlandığı yer işte
burasıdır.</p>
<p>Biçimler dünyada güzel ve hoş görünür. Arzunun bırakıldığı yer
işte burasıdır, sonlandığı yer işte burasıdır.</p>
<p>Sesler… Kokular… Tatlar… Dokunmadan doğan hisler… Düşünceler
dünyada güzel ve hoş görünür. Arzunun bırakıldığı yer işte
burasıdır, sonlandığı yer işte burasıdır.</p>
<p>Görme bilinci dünyada güzel ve hoş görünür. Arzunun bırakıldığı
yer işte burasıdır, sonlandığı yer işte burasıdır.</p>
<p>Duyma bilinci… Koklama bilinci… Tatma bilinci… Dokunma bilinci…
Zihin bilinci dünyada güzel ve hoş görünür. Arzunun bırakıldığı yer
işte burasıdır, sonlandığı yer işte burasıdır.</p>
<p>Gözün teması dünyada güzel ve hoş görünür. Arzunun bırakıldığı
yer işte burasıdır, sonlandığı yer işte burasıdır.</p>
<p>Kulağın teması… Burnun teması… Dilin teması… Bedenin teması…
Zihnin teması dünyada güzel ve hoş görünür. Arzunun bırakıldığı yer
işte burasıdır, sonlandığı yer işte burasıdır.</p>
<p>Gözün temasından doğan his dünyada güzel ve hoş görünür. Arzunun
bırakıldığı yer işte burasıdır, sonlandığı yer işte burasıdır.</p>
<p>Kulağın temasından… Burnun temasından… Dilin temasından… Bedenin
temasından… Zihnin temasından doğan his dünyada güzel ve hoş
görünür. Arzunun bırakıldığı yer işte burasıdır, sonlandığı yer
işte burasıdır.</p>
<p>Biçimlerin algısı dünyada güzel ve hoş görünür. Arzunun
bırakıldığı yer işte burasıdır, sonlandığı yer işte burasıdır.</p>
<p>Seslerin algısı… Kokuların algısı… Tatların algısı… Dokunmadan
doğan hislerin algısı… Düşüncelerin algısı dünyada güzel ve hoş
görünür. Arzunun bırakıldığı yer işte burasıdır, sonlandığı yer
işte burasıdır.</p>
<p>Biçimlere ilişkin zihinde oluşan niyet dünyada güzel ve hoş
görünür. Arzunun bırakıldığı yer işte burasıdır, sonlandığı yer
işte burasıdır.</p>
<p>Seslere ilişkin… Kokulara ilişkin… Tatlara ilişkin… Dokunmadan
doğan hislere ilişkin… Düşüncelere ilişkin duyulan niyet dünyada
güzel ve hoş görünür. Arzunun bırakıldığı yer işte burasıdır,
sonlandığı yer işte burasıdır.</p>
<p>Biçimler için duyulan arzu dünyada güzel ve hoş görünür. Arzunun
bırakıldığı yer işte burasıdır, sonlandığı yer işte burasıdır.</p>
<p>Sesler için… Kokular için… Tatlar için… Dokunmadan doğan hisler
için… Düşünceler için duyulan arzu dünyada güzel ve hoş görünür.
Arzunun bırakıldığı yer işte burasıdır, sonlandığı yer işte
burasıdır.</p>
<p>Biçimler hakkındaki düşünceler dünyada güzel ve hoş görünür.
Arzunun bırakıldığı yer işte burasıdır, sonlandığı yer işte
burasıdır.</p>
<p>Sesler hakkındaki düşünceler… Kokular hakkındaki düşünceler…
Tatlar hakkındaki düşünceler… Dokunmadan doğan hisler hakkındaki
düşünceler… Fikirler hakkındaki düşünceler dünyada güzel ve hoş
görünür. Arzunun bırakıldığı yer işte burasıdır, sonlandığı yer
işte burasıdır.</p>
<p>Biçimlere kafa yorulması dünyada güzel ve hoş görünür. Arzunun
bırakıldığı yer işte burasıdır, sonlandığı yer işte burasıdır.</p>
<p>Seslere kafa yorulması… Kokulara kafa yorulması… Tatlara kafa
yorulması… Dokunmadan doğan hislere kafa yorulması… Düşüncelere
kafa yorulması dünyada güzel ve hoş görünür. Arzunun bırakıldığı
yer işte burasıdır, sonlandığı yer işte burasıdır.</p>
<p>Buna ızdırabın sonlanmasının soylu gerçeği denir.</p>
<h4>4.5.3 Yol <span class='add'>(Maggasaccaniddesa)</span></h4>
<p>Peki ızdırabın sonlanmasına götüren yolun soylu gerçeği
nedir?</p>
<p>Tam olarak Sekiz Basamaklı Soylu Yol'dur: doğru anlayış, doğru
düşünce, doğru söz, doğru eylem, doğru yaşam, doğru çaba, doğru
farkındalık, doğru kıpırtısız konsantrasyon.</p>
<p>Peki doğru anlayış nedir? Izdırabın, ızdırabın kaynağının,
ızdırabın sonlanmasının, ızdırabı sonlandıran yolun anlaşılması:
İşte buna, doğru anlayış denir.</p>
<p>Peki doğru düşünce nedir? Bırakma, iyi niyet ve zarar vermeme
düşüncesi: İşte buna, doğru düşünce denir.</p>
<p>Peki doğru söz nedir? Yalan, bölücü, sert ve boş konuşmadan
kaçınma: İşte buna, doğru söz denir.</p>
<p>Peki doğru eylem nedir? Canlıları öldürmekten, verilmeyeni
almaktan ve yanlış cinsel eylemden kaçınma: İşte buna, doğru eylem
denir.</p>
<p>Peki doğru yaşam nedir? Soylu bir izdeş yanlış yaşam biçimini
terk eder ve geçimini doğru bir yaşam biçimi ile sağlar. İşte buna,
doğru yaşam denir.</p>
<p>Peki doğru çaba nedir? Bir izdeşin henüz doğmamış ehil olmayan
kötü niteliklerin doğmaması için… Doğmuş olan ehil olmayan kötü
niteliklerin bırakılması için… Henüz doğmamış ehil niteliklerin
doğması için… Doğmuş olan ehil niteliklerin sürdürülmesi,
kaybolmaması, artırılması, yeterli hale getirilmesi, geliştirilmesi
ve sonuçlandırılması için istek uyandırması, gayret etmesi, enerji
yaratması ve çaba harcaması: İşte buna, doğru çaba denir.</p>
<p>Peki doğru farkındalık nedir? Bir izdeş dünya için duyduğu
açgözlülükten de hoşnutsuzluktan da arınarak şevkle, durumsal
farkındalıkla ve farkındalıkla bedeni kesintisiz bir şekilde
gözlemler.</p>
<p>Bir izdeş dünya için duyduğu açgözlülükten de hoşnutsuzluktan da
arınarak şevkle, durumsal farkındalıkla ve farkındalıkla hisleri
kesintisiz bir şekilde gözlemler.</p>
<p>Bir izdeş dünya için duyduğu açgözlülükten de hoşnutsuzluktan da
arınarak şevkle, durumsal farkındalıkla ve farkındalıkla zihni
kesintisiz bir şekilde gözlemler.</p>
<p>Bir izdeş dünya için duyduğu açgözlülükten de hoşnutsuzluktan da
arınarak şevkle, durumsal farkındalıkla ve farkındalıkla olguları
<span class='add'>(dhammalar)</span> kesintisiz bir şekilde
gözlemler.</p>
<p>İşte buna, doğru farkındalık denir.</p>
<p>Peki doğru kıpırtısız konsantrasyon nedir? İzdeş duyusal
hazlardan ve ehil olmayan zihinsel hallerden el etek çektiğinde
zihnin çekiniklikten doğan neşe ve mutluluğa yönlenmesi, bu neşe ve
mutluluğa kesintisiz bir şekilde bağlı kalmasıyla birinci jhānaya
girer ve burada kalır.</p>
<p>Zihnin yönlenmesi ve bağlı kalması sonlandığında zihin
yönlenmeden ve bağlı kalmadan ikinci jhānaya girer,
kıpırtısızlıktan doğan neşe ve mutluluğa eşlik eden tek noktaya
odaklılığı ve içsel berraklığı deneyimleyerek burada kalır.</p>
<p>Ardından neşenin sönüp gitmesiyle tarafsızlık, durumsal
farkındalık ve farkındalıkla üçüncü jhānaya girer ve soylu
kişilerin 'tarafsız ve farkında olarak mutluluk içerisinde
meditasyonda olma' olarak tanımladıkları halde kalır.</p>
<p>Ardından tıpkı daha önceden neşe ve acının sönüp gittiği gibi
mutluluk arayışı ve ızdıraptan kaçışın da sonlanmasıyla dördüncü
jhānaya girer, saf bir tarafsızlıkla ve farkındalıkla haz ve acıdan
özgür bir şekilde burada kalır. İşte buna, doğru kıpırtısız
konsantrasyon denir.</p>
<p>Buna ızdırabın sonlanmasına ulaştıran yolun soylu gerçeği
denir.</p>
<p>Böylece izdeş sadece içeriden ya da sadece dışarıdan ya da hem
içeriden hem dışarıdan farkındalığını kesintisiz olarak olgulara
<span class='add'>(dhammalar)</span> odaklar. Ya da olguların
oluşmaya, sonlanmaya, oluşma ve sonlanmaya koşullu doğasını
kesintisiz bir biçimde gözlemler. Ya da 'bu bir olgu'
farkındalığını doğrudan bilgi ve kesintisiz farkındalık oluşana dek
sürdürür. Ve bu dünyadaki hiçbir şeye bağlanmadan ve hiçbir şeye
tutunmadan bu şekilde kalır.</p>
<p>İzdeş Dört Soylu Gerçek'i temel alarak olgular <span class=
'add'>(dhammalar)</span> üzerindeki farkındalığını işte bu şekilde
kesintisiz hale getirir.</p>
<h2>5. Sonuç</h2>
<p>İzdeşler! Şimdi eğer bir kişi kesintisiz farkındalığın dört
odağı <span class='add'>(satipaṭṭhāna)</span> üzerinde yedi yıl
boyunca bu şekilde çalışırsa o kişinin iki tür meyveden birine
ulaşması beklenir: tam ve mutlak aydınlanma ya da eğer geride biraz
maya kaldıysa üçüncü seviye aydınlanma.</p>
<p>Yedi yılı bir kenara bırakın, farkındalığın dört odağını bu
şekilde altı yıl… beş… dört… üç… iki yıl… bir yıl… yedi ay… altı
ay… beş… dört… üç… iki ay… bir ay… yarım ay boyunca geliştiren
herhangi birinin şu iki meyveden birine ulaşması beklenir: tam ve
mutlak aydınlanma ya da eğer geride biraz maya kaldıysa üçüncü
seviye aydınlanma.</p>
<p>Yarım ayı bir kenara bırakın, farkındalığın dört odağını bu
şekilde yedi gün boyunca geliştiren herhangi birinin şu iki
meyveden birine ulaşması beklenir: tam ve mutlak aydınlanma ya da
eğer geride biraz maya kaldıysa üçüncü seviye aydınlanma.</p>
<p>İzdeşler, kesintisiz farkındalığın dört odağı samādhiye
ulaştıran doğrudan ve tek yoldur. Bu, bilinçli varlıkların
arınmasını, üzüntü ve kederin üstesinden gelinmesini, acının ve
ızdırabın sonlanmasını, doğru yöntemin keşfedilmesini ve Nibbāna'ya
ulaşılmasını sağlayan yoldur.</p>
<p>Bunu böyle söyledim, bu sebeple böyle söyledim."</p>
<p>Kutlu Kişi'nin söyledikleri bunlardı. Kutlu Kişi'nin sözlerinden
derin bir minnet ve memnuniyet duyan izdeşler bu sözleri
onayladılar.</p>
<footer>
<p lang='en'>Translated by: <span class='author'>Ümit
Efendioğlu</span></p>
<p lang='en'>Edited by: <span class='editor'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Ümit Efendioğlu.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ümit Efendioğlu</span></p>
<p>Düzenleme:<span class='editor'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Ümit Efendioğlu’nun izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
