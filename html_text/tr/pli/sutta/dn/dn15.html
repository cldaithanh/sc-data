<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='dn15' lang='tr'>
<header>
<h1>15. Bağımlı Varoluş</h1>
</header>
<p>Duydum ki Kutlu Kişi bir seferinde Kuruların Kammāsadhamma
adındaki kasabasında Kurularla kalıyordu. Burada Saygıdeğer Ānanda
Kutlu Kişi'ye yaklaştı, yanına geldiğinde saygıyla önünde eğildi ve
yanına oturdu.</p>
<h2>1.Bağımlı Varoluş</h2>
<p>Orada otururken Kutlu Kişi'ye şunları söyledi: "Bu inanılmaz
Efendim, bu gerçekten inanılmaz! Bağımlı varoluş ne kadar derin ve
ne kadar da derin görünüyor. Bana ise olabildiğince sade
görünüyor."</p>
<p>"Böyle söyleme Ānanda, böyle söyleme. Bağımlı varoluş çok derin
gözükmesinin ötesinde son derece derindir. Bu öğretinin tam olarak
anlaşılmaması ve derinlemesine kavranmaması nedeniyle bu toplum
karışmış bir ağa döner, düğüm olur, kamışlar gibi birbirine dolanır
ve keçeleşir bu yüzden dezavantajlı ve kötü varoluş boyutlarını,
alt boyutlara düşmenin ızdırabını ve saṃsārada boyutlar arasındaki
göçü aşamazlar.</p>
<p>'Yaşlılık ve ölüm için belirli bir koşul var mıdır?' diye
sorulduğunda 'Vardır.' diye yanıtlamalısın. 'Yaşlılık ve ölüm hangi
koşula bağlıdır?' diye sorulduğunda ise 'Yaşlılık ve ölümün koşulu
yeniden doğumdur.' diye yanıtlamalısın.</p>
<p>'Yeniden doğum için belirli bir koşul var mıdır?' diye
sorulduğunda 'Vardır.' diye yanıtlamalısın. 'Yeniden doğum hangi
koşula bağlıdır?' diye sorulduğunda ise 'Yeniden doğumun koşulu
varoluşun sürekliliğidir.' diye yanıtlamalısın.</p>
<p>'Varoluşun sürekliliği için belirli bir koşul var mıdır?' diye
sorulduğunda 'Vardır.' diye yanıtlamalısın. 'Varoluşun sürekliliği
hangi koşula bağlıdır?' diye sorulduğunda ise 'Varoluşun
sürekliliğinin koşulu yakıttır.' diye yanıtlamalısın.</p>
<p>'Yakıt için belirli bir koşul var mıdır?' diye sorulduğunda
'Vardır.' diye yanıtlamalısın. 'Yakıt hangi koşula bağlıdır?' diye
sorulduğunda ise 'Yakıtın koşulu arzulardır.' diye
yanıtlamalısın.</p>
<p>'Arzular için belirli bir koşul var mıdır?' diye sorulduğunda
'Vardır.' diye yanıtlamalısın. 'Arzular hangi koşula bağlıdır?'
diye sorulduğunda ise 'Arzuların koşulu hislerdir.' diye
yanıtlamalısın.</p>
<p>'Hisler için belirli bir koşul var mıdır?' diye sorulduğunda
'Vardır.' diye yanıtlamalısın. 'Hisler hangi koşula bağlıdır?' diye
sorulduğunda ise 'Hislerin koşulu temastır.' diye
yanıtlamalısın.</p>
<p>'Temas için belirli bir koşul var mıdır?' diye sorulduğunda
'Vardır.' diye yanıtlamalısın. 'Temas hangi koşula bağlıdır?' diye
sorulduğunda ise 'Temasın koşulu isim ve formdur.' diye
yanıtlamalısın.</p>
<p>'İsim ve form için belirli bir koşul var mıdır?' diye
sorulduğunda 'Vardır.' diye yanıtlamalısın. 'İsim ve form hangi
koşula bağlıdır?' diye sorulduğunda ise 'İsim ve formun koşulu
bilinçtir.' diye yanıtlamalısın.</p>
<p>'Bilinç için belirli bir koşul var mıdır?' diye sorulduğunda
'Vardır.' diye yanıtlamalısın. 'Bilinç hangi koşula bağlıdır?' diye
sorulduğunda ise 'Bilincin koşulu isim ve formdur.' diye
yanıtlamalısın.</p>
<p>Böylece isim ve form bilincin koşuludur. Bilinç isim ve formun
koşuludur. İsim ve form temasın koşuludur. Temas hislerin
koşuludur. Hisler arzuların koşuludur. Arzular yakıtın koşuludur.
Yakıt varoluşun sürekliliğinin koşuludur. Varoluşun sürekliliği
yeniden doğumun koşuludur. Yeniden doğum yaşlılık ve ölümün, keder,
feryat, acı, üzüntü ve ızdırabın koşuludur. Izdırap tüm ağırlığıyla
işte bu şekilde oluşur.</p>
<p>'Yeniden doğum yaşlılık ve ölümün bir koşuludur.' Bunu böyle
söyledim. Bunun nasıl böyle olduğunu anlamanın yolu ise şudur:
Varsayalım ki yeniden doğum hiç kimse için hiçbir yerde hiçbir
şekilde olmasın yani çeşitli boyutlardaki bilinçli varlıkların
hiçbiri <span class='add'>(devalar, tanrılar, hayaletler,
yaratıklar, insanlar, dört ayaklılar, kuşlar veya
sürüngenler)</span> kendi boyutlarında yeniden doğum yaşamamış
olsunlar. Yeniden doğum olmadığında, yeniden doğum sona erdiğinde
yaşlılık ve ölüm yine var olur muydu?"</p>
<p>"Hayır Efendim."</p>
<p>"İşte yeniden doğum bu sebeple yaşlılık ve ölümün sebebi,
nedeni, kökeni ve kaynağıdır.</p>
<p>'Varoluşun sürekliliği yeniden doğumun bir koşuludur.' Bunu
böyle söyledim. Bunun nasıl böyle olduğunu anlamanın yolu ise
şudur: Varsayalım ki varoluş hiç kimse için hiçbir yerde hiçbir
şekilde olmasın yani duyusal boyutlarda, ışık saçan boyutlarda veya
formu olmayan boyutlarda varoluş devam etmesin. Devam eden hiçbir
varoluş olmadığında, devam eden varoluş sona erdiğinde yeniden
doğum yine de olur muydu?"</p>
<p>"Hayır Efendim."</p>
<p>"İşte varoluşun sürekliliği bu sebeple yeniden doğumun sebebi,
nedeni, kökeni ve kaynağıdır.</p>
<p>'Yakıt varoluşun sürekliliğinin bir koşuludur.' Bunu böyle
söyledim. Bunun nasıl böyle olduğunu anlamanın yolu ise şudur:
Varsayalım ki hiç kimse için hiçbir yerde hiçbir şekilde yakıt
oluşmasın yani duyusal hazlar, ayin ve ritüeller, yanlış görüşler
ya da bir benlik fikrinden doğan yakıt bulunmasın. Hiçbir yakıt
olmadığında, yakıt tamamen sonlandığında varoluşun sürekliliği yine
de olur muydu?"</p>
<p>"Hayır Efendim."</p>
<p>"İşte yakıt bu sebeple varoluşun devamının sebebi, nedeni,
kökeni ve kaynağıdır.</p>
<p>'Arzular yakıtın bir koşuludur.' Bunu böyle söyledim. Bunun
nasıl böyle olduğunu anlamanın yolu ise şudur: Varsayalım ki hiç
kimse hiçbir yerde hiçbir şeyi arzulamasın yani görüntülere,
seslere, kokulara, tatlara, temasa ve fikirlere duyulan arzu
olmasın. Hiçbir arzu olmadığında, arzular tamamen sonlandığında
yakıt yine de oluşur muydu?"</p>
<p>"Hayır Efendim."</p>
<p>"İşte arzular bu sebeple yakıtın sebebi, nedeni, kökeni ve
kaynağıdır.</p>
<p>'Hisler arzunun bir koşuludur.' Bunu böyle söyledim. Bunun nasıl
böyle olduğunu anlamanın yolu ise şudur: Varsayalım ki hiç kimse
hiçbir yerde hiçbir şekilde hiçbir şey hissetmesin yani göz, kulak,
burun, dil, beden ve zihinde temasla doğan hiçbir his olmasın.
Hiçbir his olmadığında, hisler tamamen sonlandığında yine de arzu
olur muydu?"</p>
<p>"Hayır Efendim."</p>
<p>"İşte hisler bu sebeple arzunun sebebi, nedeni, kökeni ve
kaynağıdır.</p>
<p>Bu yüzden Ānanda, hisler arzuların sebebidir. Arzular arayışın
sebebidir. Arayış elde etmenin sebebidir. Elde etme değerlendirme
yapma ve karar almanın sebebidir. Değerlendirme yapıp karar alma
istek ve tutkunun sebebidir. İstek ve tutku tutunmanın sebebidir.
Tutunma sahip olmanın sebebidir. Sahip olmak cimriliğin sebebidir.
Cimrilik ise koruma <span class='add'>(güvenlik)</span> çabasının
sebebidir. Koruma isteği sebebiyle pek çok kötü, ehil olmayan
eğilim ortaya çıkar: sopa ve kılıca başvurma, münakaşa, tartışma,
çatışma, suçlama, hizip yaratan dedikodu gibi bölücü konuşmalar ve
yalan.</p>
<p>'Koruma isteği sebebiyle pek çok kötü, ehil olmayan eğilim
ortaya çıkar: sopa ve kılıca başvurma, münakaşa, tartışma, çatışma,
suçlama, hizip yaratan dedikodu gibi bölücü konuşmalar ve yalan.'
Bunu böyle söyledim. Bunun nasıl böyle olduğunu anlamanın yolu ise
şudur: Varsayalım ki hiç kimse hiçbir yerde hiçbir şekilde hiçbir
şeyi koruma <span class='add'>(güvenlik)</span> isteği duymasın.
Hiçbir koruma isteği olmadığında, korumacılık tamamen sonlandığında
bu kötü, ehil olmayan eğilimler yine de doğar mıydı?"</p>
<p>"Hayır Efendim."</p>
<p>"İşte korumacılık ya da güvenlik bu sebeple kötü, ehil olmayan
eğilimlerin sebebi, nedeni, kökeni ve kaynağıdır.</p>
<p>'Cimrilik korumacılığın sebebidir.' Bunu böyle söyledim. Bunun
nasıl böyle olduğunu anlamanın yolu ise şudur: Varsayalım ki hiç
kimse için hiçbir yerde hiçbir şekilde cimrilik olmasın. Cimrilik
olmadığında, cimrilik tamamen sonlandığında koruma ya da güvenlik
isteği yine de doğar mıydı?"</p>
<p>"Hayır Efendim."</p>
<p>"İşte cimrilik bu sebeple korumacılığın sebebi, nedeni, kökeni
ve kaynağıdır.</p>
<p>'Sahip olma cimriliğin sebebidir.' Bunu böyle söyledim. Bunun
nasıl böyle olduğunu anlamanın yolu ise şudur: Varsayalım ki hiç
kimse için hiçbir yerde hiçbir şekilde sahip olma olmasın. Sahip
olma olmadığında, sahip olma tamamen sonlandığında cimrilik yine de
doğar mıydı?"</p>
<p>"Hayır Efendim."</p>
<p>"İşte sahip olma bu sebeple cimriliğin sebebi, nedeni, kökeni ve
kaynağıdır.</p>
<p>'Tutunma sahip olmanın sebebidir.' Bunu böyle söyledim. Bunun
nasıl böyle olduğunu anlamanın yolu ise şudur: Varsayalım ki hiç
kimse hiçbir yerde hiçbir şeye hiçbir şekilde tutunmasın. Tutunma
olmadığında, tutunma tamamen sonlandığında sahip olma yine de doğar
mıydı?"</p>
<p>"Hayır Efendim."</p>
<p>"İşte tutunma bu sebeple sahip olmanın sebebi, nedeni, kökeni ve
kaynağıdır.</p>
<p>'İstek ve tutku tutunmanın sebebidir.' Bunu böyle söyledim.
Bunun nasıl böyle olduğunu anlamanın yolu ise şudur: Varsayalım ki
hiç kimse için hiçbir yerde hiçbir şekilde istek ve tutku olmasın.
İstek ve tutku olmadığında, istek ve tutku tamamen sonlandığında
tutunma yine de doğar mıydı?"</p>
<p>"Hayır Efendim."</p>
<p>"İşte istek ve tutku bu sebeple tutunmanın sebebi, nedeni,
kökeni ve kaynağıdır.</p>
<p>'Değerlendirme yapmak ve karar almak istek ve tutkunun
sebebidir.' Bunu böyle söyledim. Bunun nasıl böyle olduğunu
anlamanın yolu ise şudur: Varsayalım ki hiç kimse hiçbir yerde
hiçbir şekilde değerlendirme yapıp karar almasın. Değerlendirme
olmadığında, değerlendirme ve karar alma tamamen sonlandığında
istek ve tutku yine de doğar mıydı?"</p>
<p>"Hayır Efendim."</p>
<p>"İşte değerlendirme yapıp karar almak bu sebeple istek ve
tutkunun sebebi, nedeni, kökeni ve kaynağıdır.</p>
<p>'Elde etme değerlendirme yapma ve karar almanın sebebidir.' Bunu
böyle söyledim. Bunun nasıl böyle olduğunu anlamanın yolu ise
şudur: Varsayalım ki hiç kimse için hiçbir yerde hiçbir şekilde
elde etme olmasın. Elde etme olmadığında, elde etme tamamen
sonlandığında yine de değerlendirme yapılıp karar alınır
mıydı?"</p>
<p>"Hayır Efendim."</p>
<p>"İşte elde etme bu sebeple değerlendirme yapma ve karar almanın
sebebi, nedeni, kökeni ve kaynağıdır.</p>
<p>'Arayış elde etmenin sebebidir.' Bunu böyle söyledim. Bunun
nasıl böyle olduğunu anlamanın yolu ise şudur: Varsayalım ki hiç
kimse için hiçbir yerde hiçbir şekilde arayış olmasın. Arayış
olmadığında, arayış tamamen sonlandığında elde etme yine de olur
muydu?"</p>
<p>"Hayır Efendim."</p>
<p>"İşte arayış bu sebeple elde etmenin sebebi, nedeni, kökeni ve
kaynağıdır.</p>
<p>'Arzular arayışın sebebidir.' Bunu böyle söyledim. Bunun nasıl
böyle olduğunu anlamanın yolu ise şudur: Varsayalım ki hiç kimse
için hiçbir yerde hiçbir şekilde arzu olmasın yani duyusal haz
arzusu, varoluş arzusu ve varoluşu sona erdirme arzusu olmasın.
Arzu olmadığında, arzu tamamen sonlandığında arayış yine de olur
muydu?"</p>
<p>"Hayır Efendim."</p>
<p>"İşte arzular bu sebeple arayışın sebebi, nedeni, kökeni ve
kaynağıdır.</p>
<p>Böylece Ānanda, iki farklı şey <span class=
'add'>(dualite)</span> gibi gözüken bu iki olgu aslında hislerdeki
tekillikten başka bir şey değildir.</p>
<p>'Temas hissetmenin bir koşuludur.' Bunu böyle söyledim. Bunun
nasıl böyle olduğunu anlamanın yolu ise şudur: Varsayalım ki hiç
kimse için hiçbir yerde hiçbir şekilde temas olmasın yani göz,
kulak, burun, dil, beden ve zihinde oluşan temas olmasın. Temas
olmadığında, temas tamamen sonlandığında his yine de doğar
mıydı?"</p>
<p>"Hayır Efendim."</p>
<p>"İşte temas bu sebeple hislerin sebebi, nedeni, kökeni ve
kaynağıdır.</p>
<p>'İsim ve beden temasın koşullarıdır.' Bunu böyle söyledim. Bunun
nasıl böyle olduğunu anlamanın yolu ise şudur: Varsayalım ki isim
olarak bilinen zihinsel tanımlar kümesindeki özelliklerin,
niteliklerin, işaretlerin ve ayrıntıların hiçbiri bulunmasın. Peki
fiziksel olgularla temastan zihinsel bir etiket yine de doğar
mıydı?"</p>
<p>"Hayır Efendim."</p>
<p>"Varsayalım ki form ya da beden olarak bilinen fiziksel tanımlar
kümesindeki özelliklerin, niteliklerin, işaretlerin ve ayrıntıların
hiçbiri bulunmasın. Peki zihinde dışsal etkiden doğan duyusal bir
temas ya da deneyim yine de oluşur muydu?"</p>
<p>"Hayır Efendim."</p>
<p>"Varsayalım ki isim olarak bilinen zihinsel tanımlar kümesi
<span class='add'>(zihin)</span> ile form olarak bilinen fiziksel
tanımlar kümesindeki <span class='add'>(beş duyu)</span>
özelliklerin, niteliklerin, işaretlerin ve ayrıntıların hiçbiri
olmasın. Etiketleme yoluyla zihinde oluşan temas ya da dışsal etki
sebebiyle duyularda oluşan temas yine de doğar mıydı?"</p>
<p>"Hayır Efendim."</p>
<p>"Varsayalım ki isim ve formun özellikleri, nitelikleri,
işaretleri ve ayrıntılarının hiçbiri olmasın. Temas yine de oluşur
muydu?"</p>
<p>"Hayır Efendim."</p>
<p>"İşte isim ve form bu sebeple temasın sebebi, nedeni, kökeni ve
kaynağıdır.</p>
<p>Bilinç isim ve form için bir koşuldur. Bunu böyle söyledim ve
bunun nasıl böyle olduğunu anlamanın yolu şudur: Eğer bilinç ana
rahmine düşmemiş olsaydı isim ve form orada şekil alır mıydı?"</p>
<p>"Hayır Efendim."</p>
<p>"Eğer bilinç anne rahmine indikten sonra düşük oluşsaydı isim ve
form bu varoluş boyutuna doğar mıydı?"</p>
<p>"Hayır Efendim."</p>
<p>"Küçük bir erkek veya kız çocuğunun bilinci koparılabilse isim
ve form büyür, gelişir ve olgunluğa ulaşır mıydı?"</p>
<p>"Hayır Efendim."</p>
<p>"İşte bilinç bu sebeple isim ve formun sebebi, nedeni, kökeni ve
kaynağıdır.</p>
<p>'İsim ve form bilincin koşullarıdır.' Bunu böyle söyledim ve
bunun nasıl böyle olduğunu anlamanın yolu şudur: Eğer bilinç isim
ve form olarak şekil almasaydı ızdırabın — gelecekteki yeniden
doğum, yaşlılık ve ölümün — kaynağı ortaya çıkabilir miydi?"</p>
<p>"Hayır Efendim."</p>
<p>"İşte isim ve form bu sebeple bilincin sebebi, nedeni, kökeni ve
kaynağıdır.</p>
<p>Bu, isim ve form bilincin koşulları olduğu için bir varlığın
yeniden doğuma, yaşlanmaya, ölüme, dağılmaya veya yeniden doğuma
tabi olmasına neden olan durumdur. Bilincin isim ve formla
birlikteliği; etiketleme, lisan ve terminolojinin kapsamının ne
kadar genişlediğini, bilgelik alanının ne kadar yayıldığını,
yeniden doğum döngüsünün bu oluş halini yaratmak üzere ne kadar
devam ettiğini gösterir.</p>
<h2>2.Benlik Tanımları</h2>
<p>Benlik tanımı yapanlar bu benliği nasıl tanımlar? Bir forma
sahip ve sınırlı bir benlik tanımı ile 'Ben bir forma sahiptir ve
sınırlıdır.' diye tanımlarlar ya da bir forma sahip ve sınırsız bir
benlik tanımı ile 'Ben bir forma sahiptir ve sınırsızdır.' diye
tanımlarlar ya da bir forma sahip olmayan ve sınırlı bir benlik
tanımıyla 'Ben bir forma sahip değildir ve sınırlıdır.' diye
tanımlarlar ya da bir forma sahip olmayan ve sınırsız bir benlik
tanımıyla 'Ben bir forma sahip değildir ve sınırsızdır.' diye
tanımlarlar.</p>
<p>Şimdi benliği bir forma sahip ve sınırlı olarak tanımlayanları
ele alalım. Benliği şu anda bir forma sahip ve sınırlı olarak
tanımlarlar ya da benliğin başka bir yerde <span class=
'add'>(gelecekte/aydınlanınca/ölüm sonrasında/uykuda)</span> bir
forma sahip ve sınırlı olacağından emindirler ya da şöyle
düşünürler: 'Bu şu an böyle olmasa da gelecekte böyle olması için
gerekenleri sağlayacağım.' Durum böyle ise bunların temelinde bir
benlik fikri vardır ve bu benliğin bir forma sahip ve sınırlı
olduğu takıntısı oluşmuştur.</p>
<p>Şimdi benliği diğer şekillerde tanımlayanları ele alalım: bir
forma sahip ve sınırsız olarak tanımlayanlar… bir forma sahip
olmayan ve sınırlı olarak tanımlayanlar… bir forma sahip olmayan ve
sınırsız olarak tanımlayanlar.</p>
<p>Benliği şu anda bir forma sahip olmayan ve sınırsız olarak
tanımlarlar ya da benliğin başka bir yerde <span class=
'add'>(gelecekte/aydınlanınca/ölüm sonrasında/uykuda)</span> bir
forma sahip olmayacağından ve sınırsız olacağından emindirler ya da
şöyle düşünürler: 'Bu şu an böyle olmasa da gelecekte böyle olması
için gerekenleri sağlayacağım.' Durum böyle ise bunların temelinde
bir benlik fikri vardır ve bu benliğin bir forma sahip olmadığı ve
sınırsız olduğu takıntısı oluşmuştur. Benlik tanımı yapanlar
benliği işte bu şekilde tanımlarlar.</p>
<h2>3.Benlik Tanımından Uzak Durmak</h2>
<p>Peki benlik tanımından uzak duranlar benliği nasıl
tanımlamazlar? Bir forma sahip ve sınırlı olan bir benlik
tanımlamadıkları için 'Ben bir forma sahibim ve sınırlıyım.' diye
tanımlamazlar ya da bir forma sahip ve sınırsız olan bir benlik
tanımlamadıkları için 'Ben bir forma sahibim ve sınırsızım.' diye
tanımlamazlar ya da bir forma sahip olmayan ve sınırlı olan bir
benlik tanımlamadıkları için 'Ben bir forma sahip değilim ve
sınırlıyım.' diye tanımlamazlar ya da bir forma sahip olmayan ve
sınırsız olan bir benlik tanımlamadıkları için 'Ben bir forma sahip
değilim ve sınırsızım.' diye tanımlamazlar.</p>
<p>Şimdi benliği bir forma sahip ve sınırlı…bir forma sahip ve
sınırsız…bir forma sahip olmayan ve sınırlı…bir forma sahip olmayan
ve sınırsız olarak tanımlamaktan uzak duranları ele alalım. Benliği
şu anda bir forma sahip olmayan ve sınırsız olarak tanımlamazlar ya
da benliğin başka bir yerde <span class=
'add'>(gelecekte/aydınlanınca/ölüm sonrasında/uykuda)</span> bir
forma sahip olmayacağından ve sınırsız olacağından emin oldukları
bir fikir öne sürmezler ya da şöyle düşünmezler: 'Bu şu an böyle
olmasa da gelecekte böyle olması için gerekenleri sağlayacağım.'
Durum buysa bir forma sahip olmayan ve sınırsız bir benlik görüşünü
temellendirmezler. Benlik tanımı yapmaktan uzak duranlar benliği
işte bu şekilde tanımlamazlar.</p>
<h2>4.Benlik Üzerine Düşünceler</h2>
<p>Bir öz benliğin var olduğunu varsayanlar bunu nasıl varsayarlar?
Hissi öz benlik olarak görürler: 'Bu hisler benim hislerim.' diye
varsayarlar ya da şöyle varsayarlar: 'Hissetmek kesinlikle benim öz
benliğim değildir, benliğim hisleri deneyimlemez.' ya da şöyle
varsayarlar: 'Hissetmek kesinlikle benim öz benliğim değildir ancak
bu, benliğimin hisleri deneyimlemediği anlamına gelmez. Benliğim
hisseder çünkü hissetmekle yükümlüdür.'</p>
<p>Şimdi şöyle söyleyenleri ele alalım: 'Hissetmek benim öz
benliğimdir.' Onlara şunu söylemelisin: 'Saygıdeğer keşiş, üç his
vardır: haz verici, acı verici ve nötr. Bunlardan hangisini benlik
olarak görüyorsunuz?' Ānanda, haz verici ve hoş bir his hissettiğin
zaman acı verici veya nötr bir his hissetmezsin. Sadece haz verici
ve hoş bir his hissedersin. Acı hissettiğin bir anda haz verici
veya nötr bir his hissetmezsin yalnızca acı hissedersin. Nötr bir
his hissettiğinde haz verici veya acı verici bir his hissetmezsin
yalnızca nötr bir his hissedersin.</p>
<p>Haz verici, acı verici ve nötr hislerin hepsi geçicidir,
koşulludur ve bağımlı olarak ortaya çıkmıştır; bozulmaya, ortadan
kalkmaya, solup gitmeye ve sonlanmaya tabidir. Hoş bir his
deneyimlediklerinde şöyle düşünürler: 'Bu benim öz benliğim.' Hoş
his sona erdiğinde şöyle düşünürler: 'Öz benliğim yok oldu.' Acı
verici bir his deneyimlediklerinde şöyle düşünürler: 'Bu benim öz
benliğim.' Acı veren his sona erdiğinde şöyle düşünürler: 'Öz
benliğim yok oldu.' Nötr bir his deneyimlediklerinde şöyle
düşünürler: 'Bu benim öz benliğim.' Nötr his sona erdiğinde şöyle
düşünürler: 'Öz benliğim yok oldu.' Bu şekilde 'His benim öz
benliğimdir.' diyenler geçici olan, haz ve acı içeren, başlangıcı
ve sonu olan şeyleri öz benlik olarak görürler. İşte bu sebeple
hisleri benlik olarak görmek kabul edilebilir değildir.</p>
<p>Şimdi şöyle söyleyenleri ele alalım: 'Hissetmek kesinlikle benim
benliğim değildir, benliğim hisleri deneyimlemez.' Onlara şunu
söylemelisin: 'Ama hiçbir şeyin hissedilmediği bir yerde 'ben'
düşüncesi olabilir mi?'"</p>
<p>"Hayır Efendim."</p>
<p>"İşte bu yüzden 'Benlik, hisleri deneyimlemez.' diye düşünmek
kabul edilebilir değildir.</p>
<p>Şimdi şöyle söyleyenleri ele alalım: 'Hissetmek kesinlikle benim
öz benliğim değildir ancak bu, benliğimin hisleri deneyimlemediği
anlamına gelmez. Benliğim hisseder çünkü hissetmekle yükümlüdür.'
Onlara şunu söylemelisin: 'Hislerin kendilerinden geriye hiçbir şey
kalmayacak şekilde tamamen ve bütünüyle sona erdiğini varsayalım.
Hiçbir his olmadığında hislerin sonlanmasıyla birlikte orada 'Ben
buyum!' düşüncesi ortaya çıkabilir miydi?'"</p>
<p>"Hayır Efendim."</p>
<p>"İşte bu yüzden 'Benlik hissetmekle yükümlüdür.' diye görmek
kabul edilebilir değildir.</p>
<p>Ānanda; bir izdeş hisleri öz benlik olarak görmediğinde,
'hissetmek öz benliğim değildir' diye görmediğinde ve 'Hisler öz
benliğim değildir ancak öz benliğim hissetmekle yükümlüdür.' diye
düşünmediğinde, bu tür düşüncelerden özgürleştiğinde dünyadaki
hiçbir şeye tutunmaz. Tutunmadıkları için endişe deneyimlemezler.
Endişesiz oldukları için yangın söner, tüm mayalanmalar sonlanır.
Anlarlar ki 'Doğum tükendi. Kutsal bir hayat yaşandı. Yapılması
gereken her şey yapıldı. Bu hayatta yapılacak başka bir şey
kalmadı.'</p>
<p>Zihni bu şekilde özgürleşmiş bir izdeşin şu görüşlere sahip
olduğunu söylemek uygun değildir: 'Tathāgata ölümden sonra var
olur, Tathāgata ölümden sonra var olmaz, Tathāgata ölümden sonra
hem var olur hem var olmaz, Tathāgata ölümden sonra ne var olur ne
var olmaz.'</p>
<p>Bu neden böyle? Bir izdeş şunları doğrudan bilerek özgürleşir:
Etiketleme ve etiketlemenin kapsamı nereye kadar uzanır, lisan ve
lisanın kapsamı nereye kadar uzanır, tanımlama ve tanımlamanın
kapsamı nereye kadar uzanır, bilgelik ve bilgeliğin kapsamı nereye
kadar uzanır, yeniden doğum döngüsü ve yeniden doğumun sürekliliği
nereye kadar uzanır. Bunları doğrudan bilerek özgürleşen bir
izdeşin şu görüşe sahip olduğunu söylemek uygun değildir: 'Bilmek
ve görmek diye bir şey yoktur.'</p>
<h2>5.Bilinç Boyutları</h2>
<p>Ānanda, yedi bilinç boyutu ve algıyla alakalı iki sınıf vardır.
Hangi yedi?</p>
<p>İnsanlar, bazı tanrılar ve alt boyutlardaki bazı varlıklar gibi
bedenleri ve algıları çeşitlilik gösteren bilinçli varlıklar
vardır. Bu, bilincin ilk boyutudur.</p>
<p>Birinci jhāna yoluyla Brahmā'nın evinde yeniden doğan tanrılar
gibi bedenleri çeşitlilik gösteren, algıları aynı olan bilinçli
varlıklar vardır. Bu, bilincin ikinci boyutudur.</p>
<p>Işık Saçan Tanrılar gibi bedenleri aynı olan, algıları
çeşitlilik gösteren bilinçli varlıklar vardır. Bu, bilincin üçüncü
boyutudur.</p>
<p>İhtişamlı tanrılar gibi bedenleri ve algıları aynı olan bilinçli
varlıklar vardır. Bu, bilincin dördüncü boyutudur.</p>
<p>Form <span class='add'>(madde)</span> algısının tamamen ötesine
geçmiş bilinçli varlıklar vardır. Temastan doğan hisse bağlı
algının sona ermesiyle algıların çeşitlenmesine dikkat
yönlendirmeden uzayın sonsuzluğunu fark ederek sonsuz uzay
boyutunda yeniden doğmuşlardır. Bu, bilincin beşinci boyutudur.</p>
<p>Sonsuz uzay algısının tamamen ötesine geçmiş bilinçli varlıklar
vardır. Bilincin sonsuz olduğunun farkında olarak sonsuz bilinç
boyutunda yeniden doğmuşlardır. Bu, bilincin altıncı boyutudur.</p>
<p>Sonsuz bilinç düzeyinin tamamen ötesine geçmiş bilinçli
varlıklar vardır. Hiçbir şey olmadığının farkında olarak hiçlik
boyutunda yeniden doğmuşlardır. Bu, bilincin yedinci boyutudur.</p>
<p>Sonra algıyla alakalı iki sınıf vardır: algıları olmayan
varlıklar ve ne algısı olan ne de algısı olmayan varlıklar.</p>
<p>Şimdi bu yedi bilinç boyutu ve iki sınıfa ilişkin başlangıcı,
sonlanmayı, tatmini, tatminsizliği, sakıncaları ve bunlardan
özgürleşmeyi anlayan birinin bunlardan zevk alması uygun
mudur?"</p>
<p>"Hayır Efendim."</p>
<p>"Bilincin bu yedi boyutuna ve bu iki sınıfa ilişkin başlangıcı,
sonlanmayı, tatmini, tatminsizliği, sakıncaları ve bunlardan
özgürleşmeyi gerçekte olduğu gibi kavrayan bir izdeş tutunmayı
bırakarak özgürleştiğinde ona bilgelik yoluyla özgürleşmiş bir
izdeş denir.</p>
<h2>6.Sekiz Özgürleşme</h2>
<p>Şimdi Ānanda, sekiz özgürleşme vardır. Hangi sekiz?</p>
<p>Kişi bedenindeki formları algılarken görüntüler görür. Bu ilk
özgürleşmedir.</p>
<p>Kişinin beden algısı kaybolduğunda dışsal olarak görüntüler
görür. Bu ikinci özgürleşmedir.</p>
<p>Kişi sadece güzele odaklanır. Bu üçüncü özgürleşmedir.</p>
<p>Kişi madde algısını tümüyle aşar, duyusal temastan doğan hisler
ortadan kalkar ve algıların çeşitlenmesine dikkat yönlendirmeyerek
uzayın sonsuzluğunu fark eder ve burada kalır. Bu dördüncü
özgürleşmedir.</p>
<p>Kişi sonsuz uzayı tümüyle aşar, bilincin sonsuzluğunu fark eder
ve burada kalır. Bu beşinci özgürleşmedir.</p>
<p>Kişi sonsuz bilinci tümüyle aşarak hiçliği fark eder ve burada
kalır. Bu altıncı özgürleşmedir.</p>
<p>Kişi hiçliği tümüyle aşarak algının ne varlığı ne yokluğunu fark
eder ve burada kalır. Bu yedinci özgürleşmedir.</p>
<p>Kişi algının ne varlığı ne yokluğunu tümüyle aşar, algının ve
hislerin sonlanmasını fark eder ve burada kalır. Bu sekizinci
özgürleşmedir.</p>
<p>İşte bunlar sekiz özgürleşmedir.</p>
<p>Ānanda, bir izdeş bu sekiz özgürleşmeye — ileriye doğru, geriye
doğru ve hem ileriye hem de geriye doğru — dilediği yerde, dilediği
zaman ve dilediği sürece girip çıktığında, bu yaşamda kalbin
özgürleşmesine ve bilgelik yoluyla özgürleşmeye ulaştığında ve
kusurların sonlanması sonucu kendi içgörüsüyle bunu fark etmiş
olarak yaşadığında ona her iki yönde de özgürleşmiş bir izdeş
denir. Ānanda, her iki yönde de bundan daha iyi veya daha incelikli
olan başka bir özgürleşme yoktur."</p>
<p>Kutlu Kişi bunları söyledi. Kutlu Kişi'nin sözlerinden memnun
olan Saygıdeğer Ānanda'nın kalbi mutlulukla doldu.</p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
