<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='sn56.11' lang='tr'>
<header>
<h1>56.11. Dhamma Çarkı’nı Döndürme Vaazı</h1>
</header>
<p>Duydum ki Kutlu Kişi bir seferinde Benares’te İsipatana’daki
Geyik Parkı’nda konaklamıştı. Burada beş münzeviye hitap etti:</p>
<p>"Ev hayatını terk edip keşiş olan bir kişinin uzak durması
gereken iki aşırı uç vardır. Nedir bunlar? İlki duyuları tatmin
etmek uğruna kendini hazza adamaktır ki bu kabadır, sıradandır,
soylu değildir ve herhangi bir kazanç getirmez. Diğeri ise kendine
eziyet etmektir ki bu da acı verir, soylu değildir ve herhangi bir
fayda sağlamaz. Tathāgata bu iki aşırılıktan da uzak durarak Orta
Yol’u fark etmiştir. Bu yol içgörü ve bilgelik kazandırarak huzura,
doğrudan bilgiye, kişisel uyanışa ve tüm bağlardan özgürleşmeye
<span class='add'>(Nibbāna)</span> ulaştırır.</p>
<p>Peki Tathāgata tarafından keşfedilen, içgörü ve bilgelik
kazandırarak huzura, doğrudan bilgiye, kişisel uyanışa ve tüm
bağlardan özgürleşmeye ulaştıran Orta Yol nedir? Tam olarak Sekiz
Basamaklı Soylu Yol’dur: doğru <span class='add'>(tam, eksiksiz,
soylu)</span> anlayış, doğru düşünce, doğru söz, doğru eylem, doğru
yaşam, doğru çaba, doğru farkındalık ve doğru kıpırtısız
konsantrasyon. İşte Tathāgata tarafından keşfedilen, içgörü ve
bilgelik kazandırarak huzura, doğrudan bilgiye, kişisel uyanışa ve
tüm bağlardan özgürleşmeye ulaştıran Orta Yol budur.</p>
<p>Izdırap ilk soylu gerçektir keşişler: Yeniden doğum ızdıraptır,
yaşlanma ızdıraptır, ölüm ızdıraptır; keder, yas, acı, sıkıntı ve
çaresizlik ızdıraptır; sevilmeyenle bir arada olmak, sevilenden
ayrı olmak, istenilene ulaşamamak ızdıraptır. Kısaca tutunulan beş
kümelenme ızdıraptır.</p>
<p>Izdırabın kaynağını açıklayan soylu gerçek şudur keşişler:
Sürekli olarak var olmaya çalışmanın neden olduğu arzu ve ona eşlik
eden tutku, şimdi şunun şimdi bunun tadını çıkarmak. Kısacası
duyusal hazları arzulamak, var olmayı arzulamak, yok olmayı
arzulamak.</p>
<p>Izdırabın sonlanmasını anlatan soylu gerçek şudur keşişler:
Arzuların kendilerinden geriye tek bir iz bile bırakmadan
sonlanması ve ortadan kalkması, arzuları bırakmak, onlardan
vazgeçmek ve tek bir arzuya bile tutunmamak.</p>
<p>Ve keşişler, bu da ızdırabın sonlanmasına ulaştıran yolu ve
yöntemi açıklayan soylu gerçektir. Sekiz Basamaklı Soylu Yol: doğru
anlayış, doğru düşünce, doğru söz, doğru eylem, doğru yaşam, doğru
çaba, doğru farkındalık, doğru kıpırtısız konsantrasyon.</p>
<p>İçimde daha önceden duyulmamış şeyler konusunda bir bilgi ve
sezgi doğdu, farkındalık ve aydınlanma oldu: 'Bu, ızdırabın soylu
gerçeği.’ İçimde daha önceden duyulmamış şeyler konusunda bir bilgi
ve sezgi doğdu, farkındalık ve aydınlanma oldu: 'Izdırap ile ilgili
bu soylu gerçek tümüyle anlaşılmalı.’ İçimde daha önceden
duyulmamış şeyler konusunda bir bilgi ve sezgi doğdu, farkındalık
ve aydınlanma oldu: 'Izdırap ile ilgili bu soylu gerçek tümüyle
anlaşıldı.’</p>
<p>İçimde daha önceden duyulmamış şeyler konusunda bir bilgi ve
sezgi doğdu, farkındalık ve aydınlanma oldu: 'Bu, ızdırabın
kaynağının soylu gerçeği.’ İçimde daha önceden duyulmamış şeyler
konusunda bir bilgi ve sezgi doğdu, farkındalık ve aydınlanma oldu:
'Bu ızdırabın kaynağı bırakılmalı.’ İçimde daha önceden duyulmamış
şeyler konusunda bir bilgi ve sezgi doğdu, farkındalık ve
aydınlanma oldu: 'Bu ızdırabın kaynağı bırakıldı.’</p>
<p>İçimde daha önceden duyulmamış şeyler konusunda bir bilgi ve
sezgi doğdu, farkındalık ve aydınlanma oldu: 'Bu, ızdırabın
sonlanmasının soylu gerçeği.’ İçimde daha önceden duyulmamış şeyler
konusunda bir bilgi ve sezgi doğdu, farkındalık ve aydınlanma oldu:
'Bu ızdırabın nasıl sonlanacağı anlaşılmalı.’ İçimde daha önceden
duyulmamış şeyler konusunda bir bilgi ve sezgi doğdu, farkındalık
ve aydınlanma oldu: 'Bu ızdırabın nasıl sonlanacağı anlaşıldı.'</p>
<p>İçimde daha önceden duyulmamış şeyler konusunda bir bilgi ve
sezgi doğdu, farkındalık ve aydınlanma oldu: 'Bu, ızdırabın
sonlanmasına ulaştıran soylu gerçek.' İçimde daha önceden
duyulmamış şeyler konusunda bir bilgi ve sezgi doğdu, farkındalık
ve aydınlanma oldu: 'Bu ızdırabın sonlanmasına ulaştıran soylu yol
geliştirilmeli.' İçimde daha önceden duyulmamış şeyler konusunda
bir bilgi ve sezgi doğdu, farkındalık ve aydınlanma oldu: 'Bu
ızdırabın sonlanmasına ulaştıran soylu yol geliştirildi.'</p>
<p>Henüz olanı olduğu gibi görme bilgim bu üç konuda, Dört Soylu
Gerçek'i içeren bu on iki yolda yeterince berrak değilken bu
yaşamdaki tanrılara, Māralara ve Brahmālara, bu kuşaktaki
münzevilere ve brahminlere, devalara ve insanlara eşi benzeri
bulunmayan mutlak aydınlanmaya ulaştığımı iddia etmedim. Ne zaman
ki olanı olduğu gibi görme bilgim bu üç konuda, Dört Soylu Gerçek'i
içeren bu on iki yolda yeterince berrak hale geldi o zaman bu
yaşamdaki tanrılara, Māralara ve Brahmālara, bu kuşaktaki
münzevilere ve brahminlere, devalara ve insanlara eşi benzeri
bulunmayan mutlak aydınlanmaya ulaştığımı beyan ettim. Ardından
içimde şöyle bir bilgi ve sezgi doğdu: 'Zihnim yerinden oynatılamaz
özgürlüğe ulaştı, doğum tükendi, bu hayatta herhangi bir varoluş
boyutunda yaşanacak başka bir doğum kalmadı.'”</p>
<p>Kutlu Kişi bunları söylerken beş keşişin kalbi Kutlu Kişi'nin
sözleriyle mutlulukla doldu.</p>
<p>Bu sözler dile dökülürken Saygıdeğer Koṇḍañña'nın Dhamma gözü
açıldı, zihninde kusursuz Hakikat bilgisi uyandı ve artık biliyordu
ki: "Doğasında doğmak olan her şeyin doğasında sona ermek de
vardı."</p>
<p>Kutlu Kişi Dhamma Çarkı'nı harekete geçirdiğinde kutsal
varlıklar bir ağızdan haykırdılar: "Eşsiz Dhamma Çarkı Kutlu Kişi
tarafından İsipatana'da, Benares yakınındaki Geyik Parkı'nda
harekete geçirildi ve evrendeki hiçbir keşiş, brahmin, tanrı, Māra,
Brahmā ya da bir başka varlık artık onu durduramaz."</p>
<p>O anda bir şimşek çakması kadar kısacık bir zamanda Dhamma
Çarkı'nın harekete geçmesiyle Brahmā Dünyası ve on bin dünyadan
oluşan tüm evren sistemi bir depremle sarsıldı.</p>
<p>Tüm tanrıların ışıltısının ötesinde sınırsız ve yüce bir ışık
evrene yayıldı.</p>
<p>Bunun üzerine Kutlu Kişi konuştu: "Gerçekten de Koṇḍañña anladı!
Koṇḍañña da biliyor!"</p>
<p>Böylece Saygıdeğer Koṇḍañña, Bilge Koṇḍañña <span class=
'add'>(aññāsikoṇḍañño)</span> olarak adlandırıldı.</p>
<footer>
<p lang='en'>Translated by: <span class='author'>Cem Şen</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Cem Şen</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
