<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='sn35.95' lang='tr'>
<header>
<h1>35.95. Māluṅkyaputta</h1>
</header>
<p>Bir seferinde Saygıdeğer Māluṅkyaputta Budha'nın yanına gitti ve
ona şöyle dedi:</p>
<p>"Efendim, lütfen Budha bana kısaca Dhamma'yı öğretsin. Bunu
duyduğumda yalnız, çekinik, özenle, şevkle ve kararlılıkla
yaşayacağım."</p>
<p>Māluṅkyaputta, peki şimdi senin gibi yaşlı ve kıdemli, öğretide
gelişmiş, yaşça ilerlemiş, yaşamının son aşamasına ulaşmış biri
bile kısa bir tavsiye istiyorsa genç keşişlere ne diyeceğiz?"</p>
<p>"Efendim, yaşça ilerlemiş, yaşlı ve kıdemli bir adam olmama
rağmen lütfen Budha bana kısaca Dhamma'yı öğretsin! Kutlu Kişi
lütfen bana kısaca Dhamma'yı öğretsin! Umuyorum ki Budha'nın
söylediklerinin anlamını kavrayabilirim. Umuyorum ki Budha'nın
öğretisinin bir takipçisi olabilirim!"</p>
<p>"Ne düşünüyorsun Māluṅkyaputta? Gözle algılanan ama henüz
görmediğin, daha önce hiç görmediğin, görmüyor olduğun ve
göreceğini düşünmediğin görüntülere herhangi bir arzu, açgözlülük
ya da düşkünlüğün var mı?"</p>
<p>"Hayır Efendim."</p>
<p>"Kulakla algılanan ama henüz duymadığın, daha önce hiç
duymadığın, duymuyor olduğun ve duyacağını düşünmediğin seslere
herhangi bir arzu, açgözlülük ya da düşkünlüğün var mı?</p>
<p>Burunla algılanan ama henüz koklamadığın, daha önce hiç
koklamadığın, koklamıyor olduğun ve koklayacağını düşünmediğin
kokulara herhangi bir arzu, açgözlülük ya da düşkünlüğün var
mı?</p>
<p>Dil ile algılanan ama henüz tatmadığın, daha önce hiç
tatmadığın, tatmıyor olduğun ve tadacağını düşünmediğin tatlara
herhangi bir arzu, açgözlülük ya da düşkünlüğün var mı?</p>
<p>Beden ile algılanan ama henüz hissetmediğin, daha önce hiç
hissetmediğin, hissetmiyor olduğun ve hissedeceğini düşünmediğin
hislere herhangi bir arzu, açgözlülük ya da düşkünlüğün var mı?</p>
<p>Zihin tarafından algılanan ama henüz bilmediğin, daha önce hiç
bilmediğin, bilmiyor olduğun ve bileceğini düşünmediğin fikirlere
herhangi bir arzu, açgözlülük ya da düşkünlüğün var mı?"</p>
<p>"Hayır Efendim."</p>
<p>"Öyleyse görülebilen, duyulabilen, düşünülebilen ve bilinebilen
şeyler söz konusuysa görme olduğunda sadece görülen olmalı, duyma
olduğunda sadece duyulan olmalı, düşünce olduğunda sadece düşünülen
olmalı, bilme olduğunda sadece bilinen olmalı.</p>
<p>Durum böyle olduğunda duyu deneyimiyle özdeşleşmeyeceksin.</p>
<p>Duyu deneyimiyle özdeşleşmediğinde onun içinde bir sen
olmayacak.</p>
<p>Onun içinde bir sen olmadığında bu dünyada, bu dünyanın ötesinde
ya da bu ikisinin arasında bir sen olmayacak.</p>
<p>İşte ızdırabı sadece bu sonlandırır."</p>
<p>"Budha'nın kısa ifadesinin ayrıntılı anlamını şöyle
anlıyorum:</p>
<blockquote>Bir görüntü gördüğünde bundaki hoşa giden niteliğe
odaklandığın için farkındalık kaybolur.<br>
Bunu arzu dolu bir zihinle deneyimleyerek ona tutunmayı
sürdürürsün.<br>
Görüntülerden dolayı birçok his gelişir.<br>
Zihin açgözlülük ve şiddet tarafından bozulur.<br>
Acı bu şekilde biriktikçe ızdırabın sonlanmasından uzak olduğun
söylenir.</blockquote>
<blockquote>Bir ses duyduğunda bundaki hoşa giden niteliğe
odaklandığın için farkındalık kaybolur.<br>
Bunu arzu dolu bir zihinle deneyimleyerek ona tutunmayı
sürdürürsün.<br>
Seslerden dolayı birçok his gelişir.<br>
Zihin açgözlülük ve şiddet tarafından bozulur.<br>
Acı bu şekilde biriktikçe ızdırabın sonlanmasından uzak olduğun
söylenir.</blockquote>
<blockquote>Bir koku duyduğunda bundaki hoşa giden niteliğe
odaklandığın için farkındalık kaybolur.<br>
Bunu arzu dolu bir zihinle deneyimleyerek ona tutunmayı
sürdürürsün.<br>
Kokulardan dolayı birçok his gelişir.<br>
Zihin açgözlülük ve şiddet tarafından bozulur.<br>
Acı bu şekilde biriktikçe ızdırabın sonlanmasından uzak olduğun
söylenir.</blockquote>
<blockquote>Bir tattan keyif aldığında bundaki hoşa giden niteliğe
odaklandığın için farkındalık kaybolur.<br>
Bunu arzu dolu bir zihinle deneyimleyerek ona tutunmayı
sürdürürsün.<br>
Tatlardan birçok his gelişir.<br>
Zihin açgözlülük ve şiddet tarafından bozulur.<br>
Acı bu şekilde biriktikçe ızdırabın sonlanmasından uzak olduğun
söylenir.</blockquote>
<blockquote>Bir temas hissettiğinde bundaki hoşa giden niteliğe
odaklandığın için farkındalık kaybolur.<br>
Bunu arzu dolu bir zihinle deneyimleyerek ona tutunmayı
sürdürürsün.<br>
Temaslardan dolayı birçok his gelişir.<br>
Zihin açgözlülük ve şiddet tarafından bozulur.<br>
Acı bu şekilde biriktikçe ızdırabın sonlanmasından uzak olduğun
söylenir.</blockquote>
<blockquote>Bir fikri algıladığında bundaki hoşa giden niteliğe
odaklandığın için farkındalık kaybolur.<br>
Bunu arzu dolu bir zihinle deneyimleyerek ona tutunmayı
sürdürürsün.<br>
Fikirlerden dolayı birçok his gelişir.<br>
Zihin açgözlülük ve şiddet tarafından bozulur.<br>
Acı bu şekilde biriktikçe ızdırabın sonlanmasından uzak olduğun
söylenir.</blockquote>
<blockquote>Bir görüntüyü farkındalıkla gördüğünde görüntülerle
ilgili bir arzu doğmaz.<br>
Bunu arzudan özgür bir zihinle deneyimlediğinde buna tutunmayı
sürdürmezsin.<br>
Görüntüyü gördüğünde nasıl hissettirdiğine aşina olsan da onunla
sürüklenmezsin, onunla dolup taşmazsın:<br>
Bu, farkındalıkla yaşamaktır.<br>
Acı bu şekilde tükendikçe ızdırabı sonlandırmanın kıyısında olduğun
söylenir.</blockquote>
<blockquote>Bir sesi farkındalıkla duyduğunda seslerle ilgili bir
arzu doğmaz.<br>
Bunu arzudan özgür bir zihinle deneyimlediğinde buna tutunmayı
sürdürmezsin.<br>
Sesleri duyduğunda nasıl hissettirdiğine aşina olsan da onunla
sürüklenmezsin, onunla dolup taşmazsın:<br>
Bu, farkındalıkla yaşamaktır.<br>
Acı bu şekilde tükendikçe ızdırabı sonlandırmanın kıyısında olduğun
söylenir.</blockquote>
<blockquote>Bir kokuyu farkındalıkla kokladığında kokularla ilgili
bir arzu doğmaz.<br>
Bunu arzudan özgür bir zihinle deneyimlediğinde buna tutunmayı
sürdürmezsin.<br>
Kokuyu duyduğunda nasıl hissettirdiğine aşina olsan da onunla
sürüklenmezsin, onunla dolup taşmazsın: Bu, farkındalıkla
yaşamaktır.<br>
Acı bu şekilde tükendikçe ızdırabı sonlandırmanın kıyısında olduğun
söylenir.</blockquote>
<blockquote>Bir tadı farkındalıkla tattığında tatlarla ilgili bir
arzu doğmaz.<br>
Bunu arzudan özgür bir zihinle deneyimlediğinde buna tutunmayı
sürdürmezsin.<br>
Tadı tattığında nasıl hissettirdiğine aşina olsan da onunla
sürüklenmezsin, onunla dolup taşmazsın: Bu, farkındalıkla
yaşamaktır.<br>
Acı bu şekilde tükendikçe ızdırabı sonlandırmanın kıyısında olduğun
söylenir.</blockquote>
<blockquote>Bir dokunuşu farkındalıkla hissettiğinde temaslarla
ilgili bir arzu doğmaz.<br>
Bunu arzudan özgür bir zihinle deneyimlediğinde buna tutunmayı
sürdürmezsin.<br>
Temasın nasıl hissettirdiğine aşina olsan da onunla sürüklenmezsin,
onunla dolup taşmazsın:<br>
Bu, farkındalıkla yaşamaktır.<br>
Acı bu şekilde tükendikçe ızdırabı sonlandırmanın kıyısında olduğun
söylenir.</blockquote>
<blockquote>Bir fikri farkındalıkla algıladığında fikirlerle ilgili
bir arzu doğmaz.<br>
Bunu arzudan özgür bir zihinle deneyimlediğinde buna tutunmayı
sürdürmezsin.<br>
Fikirleri algılamanın nasıl hissettirdiğine aşina olsan da onunla
sürüklenmezsin, onunla dolup taşmazsın:<br>
Bu, farkındalıkla yaşamaktır.<br>
Acı bu şekilde tükendikçe ızdırabı sonlandırmanın kıyısında olduğun
söylenir.</blockquote>
<p>Budha'nın kısa ifadesinin ayrıntılı anlamını bu şekilde
anlıyorum."</p>
<p>"Güzel, çok güzel Māluṅkyaputta! Kısaca söylediğimin ayrıntılı
anlamını bu şekilde anlaman çok güzel."</p>
<p>Budha dizelerin tamamını tekrar etti.</p>
<p>"Kısaca söylediklerimin ayrıntılı anlamını bu şekilde
anlamalısınız."</p>
<p>Ardından Saygıdeğer Māluṅkyaputta Budha'nın söylediklerini
onayladı ve kabul etti. Koltuğundan kalktı, eğilerek selam verdi ve
ayrılmadan önce Budha'yı sağında tutarak saygıyla etrafında
döndü.</p>
<p>Böylece yalnız yaşayan, çekinik, özenli, şevkli ve kararlı
Māluṅkyaputta bu hayatta manevi yolun en yüce amacına kısa sürede
ulaştı. Sıradan ev hayatından evsiz yaşama geçen soylu kişilerin
ulaşmak istedikleri hedefe kendi içgörüsüyle ulaşmış olarak
yaşadı.</p>
<p>Anladı ki "Yeniden doğum tükendi, kutsal yolculuk tamamlandı,
yapılması gereken her şey yapıldı, bu hayatta herhangi bir varoluş
boyutunda yaşanacak başka bir doğum kalmadı."</p>
<p>Ve Saygıdeğer Māluṅkyaputta mükemmelliğe ulaşmış arhatlardan
biri oldu.</p>
<footer>
<p lang='en'>Translated by: <span class='author'>Ufuk Çakmakçı-Ebru
Karacan Erkan</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı-Ebru Karacan
Erkan</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
