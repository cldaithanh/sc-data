<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 39: ಮಹಾಅಸ್ಸಪುರ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn39' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಹಾಯಮಕ ವರ್ಗ</li>
      </ul>
      <h1 class='sutta-title'>39. ಮಹಾಅಸ್ಸಪುರ ಸುತ್ತ</h1>
    </header>

    <h2>1. ಶ್ರಮಣರನ್ನಾಗಿಸುವ ಧರ್ಮಗಳು</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಅಂಗ ಜನರ ನಡುವೆ ಅಂಗ ಪಟ್ಟಣದಲ್ಲಿನ ಅಸ್ಸಪುರದಲ್ಲಿ ತಂಗಿದ್ದರು. ಆ ಸಮಯದಲ್ಲಿ ಭಗವಾನರು- “ಭಿಕ್ಷುಗಳೇ” ಎಂದು ಭಿಕ್ಷುಗಳನ್ನು ಕರೆದರು. “ಭದಂತರೇ” ಎಂದು ಆ ಭಿಕ್ಷುಗಳು ಭಗವಾನರಿಗೆ ಉತ್ತರಿಸಿದರು. ಭಗವಾನರು ಹೀಗೆ ಹೇಳಿದರು-</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>“ಭಿಕ್ಷುಗಳೇ, ನಿಮ್ಮನ್ನು ಶ್ರಮಣ, ಶ್ರಮಣ ಎಂಬುದಾಗಿ ಜನರು ಗುರುತಿಸುತ್ತಾರೆ. ಯಾರಾದರೂ ನಿಮ್ಮನ್ನು ‘ನೀವು ಯರು’ ಎಂದು ಕೇಳಿದರೆ ನಾವು ‘ಶ್ರಮಣರು’ ಎಂಬುದಾಗಿ ಹೇಳುವಿರಿ; ಭಿಕ್ಷುಗಳೇ, ನಿಮ್ಮನ್ನು ಆ ರೀತಿಯಾಗಿ ಗುರುತಿಸುವುದರಿಂದ ಮತ್ತು ಆ ರೀತಿಯಾಗಿ ನೀವು ಹೇಳಿಕೊಳ್ಳುವುದರಿಂದ ಯಾವ ಧರ್ಮಗಳು ಶ್ರಮಣರನ್ನಾಗಿಸುವವೊ, ಬ್ರಾಹ್ಮಣರನ್ನಾಗಿಸುವವೊ119 ಆ ಎಲ್ಲ ಧರ್ಮಗಳಿಗನುಗುಣವಾಗಿ ವರ್ತಿಸಬೇಕು. ಹಾಗಾದಾಗ ಮಾತ್ರ ನಮ್ಮನ್ನು ಗುರುತಿಸುವುದು ಸತ್ಯವಾಗುತ್ತದೆ. ನಾವು ಹೇಳಿಕೊಳ್ಳುವುದು ನಿಜವಾಗುತ್ತದೆ; ಹಾಗು ನಾವು ಉಪಯೋಗಿಸುವ ಕಾಷಾಯವಸ್ತ್ರ, ಭಿಕ್ಷೆ, ವಾಸಸ್ಥಳ, ರೋಗಿಗಳಿಗೆ ನೀಡುವ ಔಷಧ ಮುಂತಾದವುಗಳು ನಮಗೆ ಮಹಾಫಲವನ್ನು ಮತ್ತು ಮಹತ್ತರವಾದ ಉಪಕಾರವನ್ನು ತರುತ್ತವೆ. ಅಲ್ಲದೆ ನಮ್ಮ ಈ ಶ್ರಮಣ ಜೀವನ ಹಾಳಾಗದೇ ಸಫಲವೂ ಸಮೃದ್ಧಿವುಳ್ಳದ್ದು ಆಗುತ್ತದೆ. ಭಿಕ್ಷುಗಳೇ, ಅವುಗಳೆಲ್ಲವನ್ನು ಕಲಿಯತಕ್ಕದ್ದು” ಎಂದು.</p>
    <h2>(1) ಲಜ್ಜೆ ಮತ್ತು ಕೆಟ್ಟದ್ದನ್ನು ಮಾಡುವ ಭಯ</h2>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>2. “ಭಿಕ್ಷುಗಳೇ, ಯಾವ ಧರ್ಮಗಳು ಶ್ರಮಣರನ್ನಾಗಿ ಹಾಗು ಬ್ರಾಹ್ಮಣರನ್ನಾಗಿ ಮಾಡುತ್ತವೆ? ‘ಲಜ್ಜೆ ಮತ್ತು ಕೆಟ್ಟದ್ದನ್ನು ಮಾಡುವ ಭಯ120 ನಾವುಗಳು ಸಾಧಿಸಿಕೊಂಡವರಾಗುತ್ತೇವೆ’ ಎಂದು. ಈ ರೀತಿಯಾಗಿ ಭಿಕ್ಷುಗಳೇ, ನೀವುಗಳು ಕಲಿಯತಕ್ಕದ್ದು. ಭಿಕ್ಷುಗಳೇ, ನಿಮಗೆ ಈ ರೀತಿಯಾಗಿ ಅನಿಸಬಹುದು- ಲಜ್ಜೆ ವಿವೇಚನೆಗಳನ್ನು ನಾವು ಗಳಿಸಿದ್ದೇವೆ. ಇಷ್ಟಕ್ಕೆ ಸಾಕು ಇಷ್ಟೆಲ್ಲವನ್ನು ನಾವು ಗಳಿಸಿದ್ದೇವೆ. ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ, ಇದಕ್ಕಿಂತ ಹೆಚ್ಚಿಗೆ ಏನೂ ಮಾಡಲು ಉಳಿದಿಲ್ಲ ಎಂದು. ಈ ಹಂತದವರೆಗೆ ಮಾತ್ರ ನೀವುಗಳು ತೃಪ್ತರಾಗಿ ಉಳಿದುಬಿಡುತ್ತೀರಿ. ಭಿಕ್ಷುಗಳೇ, ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವ ವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(2) ಪರಿಶುದ್ಧ ದೇಹಾಚಾರ</h2>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>3. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನನ್ನು ಮಾಡುವುದಿದೆ? ದೇಹಾಚಾರದಲ್ಲಿ ಪರಿಶುದ್ಧರಾಗುತ್ತೇವೆ. ಪ್ರಾಮಾಣಿಕತೆ ನಿಷ್ಕಪಟತೆಯಿಂದ ಕೂಡಿ ಅಸ್ಥಿರತೆ ಇಲ್ಲದವರಾಗಿ ಮತ್ತು ಅದನ್ನು (ಕಪಟತೆಯನ್ನು) ನಿಗ್ರಹಸಿದ್ದೇವೆ ಎಂದು. ಈ ರೀತಿಯ ಪರಿಶುದ್ಧ ದೇಹ ಸದಾಚಾರದಿಂದಾಗಿ ನಾವುಗಳು ಬೀಗಿ ಮೆರೆಯುವುದಿಲ್ಲ ಮತ್ತು ಇತರರನ್ನು ಹೀಗಳೆಯುವುದಿಲ್ಲ. ಈ ರೀತಿಯಾಗಿ ಭಿಕ್ಷುಗಳೇ, ನೀವು ಕಲಿಯತಕ್ಕದ್ದು. ಭಿಕ್ಷುಗಳೇ, ನಿಮಗೆ ಈ ರೀತಿಯಾಗಿ ಅನಿಸಬಹುದು- ‘ಲಜ್ಜೆ ವಿವೇಚನೆಗಳನ್ನು ನಾವು ಗಳಿಸಿದ್ದೇವೆ. ಪರಿಶುದ್ಧ ದೇಹಾಚಾರಿಗಳಾಗಿದ್ದೇವೆ. ಇಷ್ಟು ಸಾಕು, ಇಷ್ಟೆಲ್ಲವನ್ನು ನಾವು ಗಳಿಸಿದ್ದೇವೆ. ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ. ಇದಕ್ಕಿಂತ ಹೆಚ್ಚಿಗೆ ಏನೂ ಮಾಡಲು ಉಳಿದಿಲ್ಲ’ ಎಂದು. ಈ ಹಂತದವರೆಗೆ ಮಾತ್ರ ನೀವುಗಳು ಉಳಿದುಬಿಡುತ್ತೀರಿ. ಭಿಕ್ಷುಗಳೇ, ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ”.121</p>
    <h2>(3) ಪರಿಶುದ್ಧ ಮಾತಿನ ಸದಾಚಾರ</h2>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>4. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನನ್ನು ಮಾಡುವುದಿದೆ? ಮಾತನ್ನು ಹೇಳುವುದರಲ್ಲಿ ಪರಿಶುದ್ಧರಾಗುತ್ತೇವೆ. ಪ್ರಾಮಾಣಿಕತೆ ನಿಷ್ಕಪಟತೆ ಅಸ್ಥಿರತೆ ಇಲ್ಲದವರಾಗಿ ಮತ್ತು ಕಪಟತೆ ನಿಗ್ರಹಿಸಿದ್ದೇವೆ. ಈ ರೀತಿಯ ಪರಿಶುದ್ಧ ಮಾತಿನ ಸದಾಚಾರದಿಂದಾಗಿ ನಾವುಗಳು ಬೀಗಿ ಮೆರೆಯುವುದಿಲ್ಲ ಮತ್ತು ಇತರರನ್ನು ಹೀಗಳೆಯುವುದಿಲ್ಲ. ಈ ರೀತಿಯಾಗಿ ಭಿಕ್ಷುಗಳೇ, ನೀವು ಕಲಿಯತಕ್ಕದ್ದು. ಭಿಕ್ಷುಗಳೇ, ನಿಮಗೆ ಈ ರೀತಿಯಾಗಿ ಅನಿಸಬಹುದು- ‘ವಿನಯ ವಿವೇಚನೆಗಳನ್ನು ನಾವು ಗಳಿಸಿದ್ದೇವೆ, ಪರಿಶುದ್ಧ ದೇಹಸದಾಚಾರಿಗಳಾಗಿದ್ದೇವೆ, ಪರಿಶುದ್ಧ ಮಾತಿನ ಸದಾಚಾರಿಗಳಾಗಿದ್ದೇವೆ ಇಷ್ಟು ಸಾಕು, ಇಷ್ಟೆಲ್ಲವನ್ನೂ ನಾವು ಗಳಿಸಿದ್ದೇವೆ, ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ, ಇದಕ್ಕಿಂತ ಹೆಚ್ಚಿಗೆ ಏನೂ ಮಾಡಲು ಉಳಿದಿಲ್ಲ’ ಎಂದು. ಈ ಹಂತದವರೆಗೆ ಮಾತ್ರ ನೀವುಗಳು ಉಳಿದುಬಿಡುತ್ತೀರಿ. ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(4) ಪರಿಶುದ್ಧ ಮನಸ್ಸಿನ ಆಚಾರ</h2>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>5. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನು ಮಾಡುವುದಿದೆ? ‘ಮನಸ್ಸಿನ ಆಚಾರದಲ್ಲಿ ಪರಿಶುದ್ಧರಾಗುತ್ತೇವೆ. ಪ್ರಾಮಾಣಿಕತೆ, ನಿಷ್ಕಪಟತೆ, ಅಸ್ಥಿರತೆ ಇಲ್ಲದವರು ಮತ್ತು ಕಪಟ ನಿಗ್ರಹಿಸದ್ದೇವೆ’. ಈ ರೀತಿಯ ಪರಿಶುದ್ಧ ಮನಸ್ಸಿನ ಆಚಾರದಿಂದಾಗಿ ನಾವುಗಳು ಬೀಗಿ ಮೆರೆಯುವುದಿಲ್ಲ ಮತ್ತು ಇತರರನ್ನು ಹೀಗಳೆಯುವುದಿಲ್ಲ. ಈ ರೀತಿಯಾಗಿ ಭಿಕ್ಷುಗಳೇ, ನೀವು ಕಲಿಯತಕ್ಕದ್ದು. ಭಿಕ್ಷುಗಳೇ, ನಿಮಗೆ ಈ ರೀತಿಯಾಗಿ ಅನಿಸಬಹುದು- ‘ವಿನಯ ವಿವೇಚನೆಗಳನ್ನು ನಾವು ಗಳಿಸಿದ್ದೇವೆ. ಪರಿಶುದ್ಧ ದೇಹಾಚಾರಗಳಿಸಿದ್ದೇವೆ, ಪರಿಶುದ್ಧ ಮಾತಿನ ಸದಾಚಾರಿಗಳಾಗಿದ್ದೇವೆ, ಪರಿಶುದ್ಧ ಮನಸ್ಸಿನ ಸದಾಚಾರಿಗಳಾಗಿದ್ದೇವೆ ಇಷ್ಟು ಸಾಕು, ಇಷ್ಟೆಲ್ಲವನ್ನು ನಾವು ಗಳಿಸಿದ್ದೇವೆ. ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ, ಇದಕ್ಕಿಂತ ಹೆಚ್ಚಿಗೆ ಏನೂ ಮಾಡಲು ಉಳಿದಿಲ್ಲ’ ಎಂದು. ಈ ಹಂತದವರೆಗೆ ಮಾತ್ರ ನೀವುಗಳು ಉಳಿದುಬಿಡುತ್ತೀರಿ. ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(5) ಪರಿಶುದ್ಧ ಜೀವನೋದ್ಯೋಗ</h2>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>6. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನು ಮಾಡುವುದಿದೆ? ಜೀವನೋದ್ಯೋಗ (ಆ ಜೀವ)ದಲ್ಲಿ ಪರಿಶುದ್ಧರಾಗುತ್ತೇವೆ. ಪ್ರಾಮಾಣಿಕತೆ ನಿಷ್ಕಪಟತೆ, ಅಸ್ಥಿರತೆ ಇಲ್ಲದವರು ಮತ್ತು ನಿಗ್ರಹವುಳ್ಳವರಾಗುತ್ತೇವೆ. ಈ ರೀತಿಯ ಪರಿಶುದ್ಧ ಜೀವನೋದ್ಯೋಗದಿಂದ ನಾವುಗಳು ಬೀಗೆ ಮೆರೆಯುವುದಿಲ್ಲ ಮತ್ತು ಇತರರನ್ನು ಹೀಗಳೆಯುವುದಿಲ್ಲ. ಈ ರೀತಿಯಾಗಿ ಭಿಕ್ಷುಗಳೇ, ನೀವು ಕಲಿಯತಕ್ಕದ್ದು. ಭಿಕ್ಷುಗಳೇ, ನಿಮಗೆ ಈ ರೀತಿಯಾಗಿ ಅನಿಸಬಹುದು- ‘ವಿನಯ ವಿವೇಚನೆಗಳನ್ನು ನಾವು ಗಳಿಸಿದ್ದೇವೆ, ಪರಿಶುದ್ಧ ದೇಹಾಚಾರ ಗಳಸಿದ್ದೇವೆ, ಪರಿಶುದ್ಧ ಮಾತಿನ ಸದಾಚಾರ ಗಳಿಸಿದ್ದೇವೆ. ಇಷ್ಟು ಸಾಕು, ಇಷ್ಟೆಲ್ಲವನ್ನೂ ಗಳಿಸಿದ್ದೇವೆ, ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ ಇದಕ್ಕಿಂತ ಹೆಚ್ಚಿಗೆ ಏನೂ ಮಾಡಲು ಉಳಿದಿಲ್ಲ’ ಎಂದು. ಈ ಹಂತದವರೆಗೆ ಮಾತ್ರ ನೀವು ಉಳಿದುಬಿಡುತ್ತೀರಿ. ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(6) ಇಂದ್ರಿಯಗಳ ದ್ವಾರ ರಕ್ಷಣೆ</h2>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>7. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನು ಮಾಡುವುದಿದೆ? ಇಂದ್ರಿಯಗಳ ದ್ವಾರಗಳನ್ನು ರಕ್ಷಣೆ ಮಾಡಬೇಕು; ಕಣ್ಣಿನಿಂದ ರೂಪವನ್ನು ನೋಡಿದ ಮೇಲೆ ಹೊರ ನೋಟಕ್ಕೆ ಮಾರು ಹೋಗುವುದಿಲ್ಲ. ವಿವರಗಳಿಂದಾಗಿಯೂ ಮಾರು ಹೋಗುವುದಿಲ್ಲ. ಒಂದುವೇಳೆ ಕಣ್ಣು ಇಂದ್ರಿಯವನ್ನು ಹಿಡಿತದಲ್ಲಿ ಇಟ್ಟುಕೊಳ್ಳದೆ ಹೋದರೆ, ದುರಾಸೆ-ದುಮ್ಮಾನ ಮುಂತಾದ ಅಕುಶಲ ಧರ್ಮಸ್ಥಿತಿಗಳು ನಮ್ಮ ಮೇಲೆ ಧಾಳಿ ಮಾಡುತ್ತವೆ. ಆದ್ದರಿಂದ ಅವನ್ನು ನಿಗ್ರಹಿಸುವ ದಾರಿಯಲ್ಲಿ ನಡೆಯುತ್ತೇವೆ. ಕಣ್ಣು ಇಂದ್ರಿಯವನ್ನು ರಕ್ಷಿಸುತ್ತೇವೆ, ಕಣ್ಣು ಇಂದ್ರಿಯದ ಮೇಲೆ ನಿಗ್ರಹವನ್ನು ಸಾಧಿಸಿಕೊಳ್ಳುತ್ತೇವೆ. ಕಿವಿಯಿಂದ ಶಬ್ದವನ್ನು ಕೇಳಿದ ಮೇಲೆ... ಮೂಗಿನಿಂದ ವಾಸನೆಯನ್ನು ಸೇವಿಸಿದ ಮೇಲೆ... ನಾಲಿಗೆಯಿಂದ ರಸವನ್ನು ಸವಿದ ಮೇಲೆ... ಶರೀರದಿಂದ ಸ್ಪರ್ಶವನ್ನು ಅನುಭವಿಸಿದ ಮೇಲೆ... ಮನಸ್ಸಿನಿಂದ ವಸ್ತು ಸ್ಥಿತಿಗಳನ್ನು ತಿಳಿದು ಅವುಗಳಿಗೆ ಮಾರುಹೋಗುವುದಿಲ್ಲ. ವಿವರಗಳಿಂದಾಗಿಯೂ ಮಾರು ಹೋಗುವುದಿಲ್ಲ, ಒಂದುವೇಳೆ (ಮನಸ್ಸು) ಇಂದ್ರಿಯವನ್ನು ಹಿಡಿತದಲ್ಲಿ ಇಟ್ಟುಕೊಳ್ಳದೇ ಹೋದರೆ, ದುರಾಸೆ ದುಮ್ಮಾನ ಮುಂತಾದ ಅಕುಶಲ ಧರ್ಮ ಸ್ಥಿತಿಗಳು ನಮ್ಮ ಮೇಲೆ ಧಾಳಿ ಮಾಡುತ್ತವೆ. ಆದ್ದರಿಂದ ಅವುಗಳನ್ನು ನಿಗ್ರಹಿಸುವ ದಾರಿಯಲ್ಲಿ ನಡೆಯುತ್ತೇವೆ. (ಮನಸ್ಸು) ಇಂದ್ರಿಯವನ್ನು ರಕ್ಷಿಸುತ್ತೇವೆ. (ಮನಸ್ಸು) ಇಂದ್ರಿಯದ ಮೇಲೆ ನಿಗ್ರಹವನ್ನು ಸಾಧಿಸಿಕೊಳ್ಳುತ್ತೇವೆ’ ಎಂದು. ಈ ರೀತಿಯಾಗಿ ಭಿಕ್ಷುಗಳೇ, ನೀವು ಕಲಿಯತಕ್ಕದ್ದು. ಭಿಕ್ಷುಗಳೇ, ನಿಮಗೆ ಈ ರೀತಿಯಾಗಿ ಅನಿಸಬಹುದು- ‘ವಿನಯ ಮತ್ತು ವಿವೇಚನೆಗಳನ್ನು ನಾವು ಗಳಿಸಿದ್ದೇವೆ, ಪರಿಶುದ್ಧ ದೇಹಾಚಾರ ಗಳಿಸಿದ್ದೇವೆ, ಪರಿಶುದ್ಧ ಮಾತಿನ ಸದಾಚಾರ ಗಳಿಸಿದ್ದೇವೆ, ಪರಿಶುದ್ಧ ಮನಸ್ಸಿನ ಸದಾಚಾರ ಗಳಿಸಿದ್ದೇವೆ. ಪರಿಶುದ್ಧವಾದ ಜೀವನೋದ್ಯೋಗವನ್ನು ಗಳಿಸಿದ್ದೇವೆ, ಇಂದ್ರಿಯಗಳ ದ್ವಾರಗಳ ರಕ್ಷಣೆಯನ್ನು ಗಳಿಸಿದ್ದೇವೆ; ಇಷ್ಟು ಸಾಕು, ಇಷ್ಟೆಲ್ಲವನ್ನೂ ಗಳಿಸಿದ್ದೇವೆ, ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ, ಇನ್ನೂ ಹೆಚ್ಚಿಗೆ ಏನೂ ಮಾಡವುದು ಉಳಿದಿಲ್ಲ’ ಎಂದು. ಈ ಹಂತದವರೆಗೆ ಮಾತ್ರ ನೀವು ಉಳಿದುಬಿಡುತ್ತೀರಿ. ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(7) ಆಹಾರದಲ್ಲಿ ಹಿತಮಿತ</h2>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>8. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನು ಮಾಡುವುದಿದೆ? ಆಹಾರ ಸೇವನೆಯಲ್ಲಿ ಮಿತಾಚಾರಿಗಳಾಗಿರೋಣ, ಚೆನ್ನಾಗಿ ಆಲೋಚಿಸಿ ಆಹಾರವನ್ನು ಸೇವಿಸೋಣ, ಆನಂದಕ್ಕಾಗಿ ಅಲ್ಲ, ಅಮೋದಕ್ಕಾಗಿ ಅಲ್ಲ, ಶೋಭೆಗಾಗಿ ಅಲ್ಲ, ಶೃಂಗಾರಕ್ಕಾಗಿ ಅಲ್ಲ. ಆದರೆ ಕೇವಲ ಈ ಶರೀರವನ್ನು ಸುಸ್ಥಿತಿಯಲ್ಲಿಟ್ಟುಕೊಂಡು ಜೀವಿಸುವುದಕ್ಕಾಗಿ ಮಾತ್ರ. ಯಾತನೆಯನ್ನು ಕೊನೆಗೊಳಿಸುವುದಕ್ಕಾಗಿ, ಬ್ರಹ್ಮಚರ್ಯ ಜೀವನವನ್ನು ನಡೆಸುವುದಕ್ಕಾಗಿ, ಮತ್ತು ಹಳೆಯ ಅನುಭವಗಳನ್ನು ದೂರೀಕರಿಸುವುದಕ್ಕಾಗಿ ಮತ್ತು ಹೊಸ ಅನುಭವಗಳನ್ನು ಹೊಂದುವುದಕ್ಕಾಗಿ ಅಲ್ಲ, ಅದರಿಂದಾಗಿ ನನಗೆ ಆಕ್ಷೇಪಣೆಗಳಿರುವುದಿಲ್ಲ ಮತ್ತು ಆರೋಗ್ಯ ಇರುತ್ತದೆ! ಎಂದು. ಈ ರೀತಿಯಾಗಿ ಭಿಕ್ಷುಗಳೇ, ನೀವು ಕಲಿಯಬೇಕು. ಭಿಕ್ಷುಗಳೇ, ನಿಮಗೆ ಹೀಗೆ ಅನಿಸಬಹುದು- ‘ವಿನಯ ಮತ್ತು ವಿವೇಚನೆಗಳನ್ನೂ ಗಳಿಸಿದ್ದೇವೆ. ಪರಿಶುದ್ಧ ದೇಹಾಚಾರ ಗಳಿಸಿದ್ದೇವೆ, ಪರಿಶುದ್ಧ ಮಾತಿನ ಸದಾಚಾರವನ್ನು ಗಳಿಸಿದ್ದೇವೆ. ಪರಿಶುದ್ಧ ಮನಸ್ಸಿನ ಸದಾಚಾರವನ್ನು ಗಳಿಸಿದ್ದೇವೆ, ಪರಿಶುದ್ಧ ಜೀವನೋದ್ಯೋಗವನ್ನು ಗಳಿಸಿದ್ದೇವೆ, ಇಂದ್ರಿಯ ದ್ವಾರಗಳ ರಕ್ಷಣೆಯನ್ನು ಗಳಿಸಿದ್ದೇವೆ. ಆಹಾರದಲ್ಲಿ ಹಿತಮಿತವನ್ನು ಗಳಿಸಿದ್ದೇವೆ; ಇಷ್ಟು ಸಾಕು ಇಷ್ಟೆಲ್ಲವನ್ನು ಗಳಿಸಿದ್ದೇವೆ. ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ. ಇನ್ನು ಹೆಚ್ಚಿಗೆ ಏನೂ ಮಾಡುವುದು ಉಳಿದಿಲ್ಲ’ ಎಂದು ಈ ಹಂತದವರೆಗೆ ಮಾತ್ರ ನೀವುಗಳು ಉಳಿದುಬಿಡುತ್ತೀರಿ. ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(8) ಜಾಗರೂಕತೆಯಲ್ಲಿ ಮಗ್ನತೆ</h2>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>9. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನನ್ನು ಮಾಡುವುದಿದೆ? ‘ಜಾಗರೂಕತೆಯಲ್ಲಿ ಮಗ್ನರಾಗಿರೋಣ, ಹಗಲಿನಲ್ಲಿ ನಡೆಯುವಾಗ ಅಥವಾ ಕುಳಿತಿರುವಾಗ ಮನಸ್ಸನ್ನು ಆವರಿಸಿಕೊಂಡಿರುವ ಅಡೆತಡೆ ಸ್ಥಿತಿಗಳನ್ನು ತೊಡೆದುಹಾಕೋಣ. ರಾತ್ರಿಯ ಮೊದಲ ಕಾಲದಲ್ಲಿ ನಡೆಯುವಾಗ ಅಥವಾ ಕುಳಿತಿರುವಾಗ ಮನಸ್ಸನ್ನು ಆವರಿಸಿಕೊಂಡಿರುವ ಅಡೆತಡೆ ಸ್ಥಿತಿಗಳನ್ನು ತೊಡೆದುಹಾಕೋಣ. ರಾತ್ರಿಯ ಮಧ್ಯ ಕಾಲದಲ್ಲಿ ಬಲ ಮಗ್ಗುಲಾಗಿ ಸಿಂಹ ನಿದ್ರೆ ಭಂಗಿಯಲ್ಲಿ ಕಾಲನ್ನು ಒಂದರ ಮೇಲೊಂದು ಇಟ್ಟುಕೊಂಡು ಏಳುವ ಹೊತ್ತನ್ನು ಮನಸ್ಸಿನಲ್ಲಿ ನಿರ್ಧರಿಸಿಕೊಂಡು ಎಚ್ಚರಿಕೆ ಹಾಗು ಸತಿವಂತನಾಗಿ ಮಲಗಿಕೊಳ್ಳಬೇಕು. ರಾತ್ರಿಯ ಕೊನೆಯ ಕಾಲದಲ್ಲಿ ಎದ್ದಮೇಲೆ, ನಡೆಯುವಾಗ, ಕುಳಿತಿರುವಾಗ ಮನಸ್ಸನ್ನು ಆವರಿಸಿಕೊಂಡಿರುವ ಅಡೆತಡೆ ಸ್ಥಿತಿಗಳನ್ನು ತೊಡೆದುಹಾಕೋಣ ಎಂದು. ಭಿಕ್ಷುಗಳೇ, ಈ ರೀತಿಯಾಗಿ ಕಲಿಯಬೇಕು. ಭಿಕ್ಷುಗಳೇ, ನಿಮಗೆ ಈ ರೀತಿ ಅನಿಸಬಹುದು- ‘ವಿನಯ ಮತ್ತು ವಿವೇಚನೆಗಳನ್ನು ಗಳಿಸಿದ್ದೇವೆ, ಪರಿಶುದ್ಧ ದೇಹಾಚಾರವನ್ನು ಗಳಿಸಿದ್ದೇವೆ, ಪರಿಶುದ್ಧ ಮಾತಿನ ಸದಾಚಾರವನ್ನು ಗಳಿಸಿದ್ದೇವೆ, ಪರಿಶುದ್ಧ ಮನಸ್ಸಿನ ಸದಾಚಾರವನ್ನು ಗಳಿಸಿದ್ದೇವೆ, ಪರಿಶುದ್ಧ ಜೀವನೋದ್ಯೋಗವನ್ನು ಗಳಿಸಿದ್ದೇವೆ. ಇಂದ್ರಿಯ ದ್ವಾರ ರಕ್ಷಣೆಯನ್ನು ಗಳಿಸಿದ್ದೇವೆ, ಆಹಾರದಲ್ಲಿ ಹಿತಮಿತವನ್ನು ಗಳಿಸಿದ್ದೇವೆ, ಜಾಗರೂಕತೆಯಲ್ಲಿ ಮಗ್ನತೆಯನ್ನು ಗಳಿಸಿದ್ದೇವೆ. ಇಷ್ಟು ಸಾಕು, ಇಷ್ಟೆಲ್ಲವನ್ನು ಗಳಿಸಿದ್ದೇವೆ. ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ. ಇನ್ನು ಹೆಚ್ಚಿಗೆ ಏನೂ ಮಾಡುವುದು ಉಳಿದಿಲ್ಲ’ ಎಂದು. ಈ ಹಂತದವರೆಗೆ ಮಾತ್ರ ನೀವುಗಳು ಉಳಿದುಬಿಡುತ್ತೀರಿ. ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(9) ಜಾಗರೂಕತೆ ಮತ್ತು ಸಂಪೂರ್ಣ ಎಚ್ಚರಿಕೆ</h2>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>10. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನನ್ನು ಮಾಡುವುದಿದೆ? ‘ಜಾಗರೂಕತೆ ಮತ್ತು ಸಂಪೂರ್ಣ ಎಚ್ಚರಿಕೆಯನ್ನು ಪಡೆದುಕೊಳ್ಳೋಣ. ಮುಂದಕ್ಕೆ ನಡೆಯುವಾಗ, ಹಿಂದಕ್ಕೆ ಬರುವಾಗ ಸಂಪೂರ್ಣ ಎಚ್ಚರಿಕೆಯಿಂದ ಇರೋಣ. ಒಂದೆಡೆ ನೋಡುವಾಗಾಗಲಿ, ಬೇರೆಡೆ ಗಮನಿಸುವಾಗಾಗಲಿ ಸಂಪೂರ್ಣ ಎಚ್ಚರಿಕೆಯಿಂದ ಇರೋಣ. ಮುದುರುವಾಗಾಗಲಿ, ಹರಡುವಾಗಾಗಲಿ ಸಂಪೂರ್ಣವಾಗಿ ಎಚ್ಚರಿಕೆಯಿಂದ ಇರೋಣ. ಮೇಲಿನ ಹೊದಿಕೆ ಭಿಕ್ಷಾಪಾತ್ರೆ ಮತ್ತು ಚೀವರವನ್ನು ಧರಿಸುವಾಗ ಸಂಪೂರ್ಣ ಎಚ್ಚರಿಕೆಯಿಂದ ಇರೋಣ. ತಿನ್ನುವಾಗ, ಕುಡಿಯುವಾಗ, ಅಗಿಯುವಾಗ ರುಚಿ ನೋಡುವಾಗ ಸಂಪೂರ್ಣ ಎಚ್ಚರಿಕೆಯಿಂದ ಇರೋಣ. ಮಲಮೂತ್ರ ವಿಸರ್ಜಿಸುವಾಗ ಸಂಪೂರ್ಣ ಎಚ್ಚರಿಕೆಯಿಂದ ಇರೋಣ, ನಡೆಯುವಾಗ, ನಿಂತಿರುವಾಗ, ಕುಳಿತಿರುವಾಗ, ಮಲಗಿರುವಾಗ, ಎಚ್ಚರಿರುವಾಗ, ಮಾತನಾಡುವಾಗ, ಮೌನವಾಗಿರುವಾಗ ಸಂಪೂರ್ಣವಾಗಿ ಎಚ್ಚರಿಕೆಯಿಂದ ಇರೋಣ ಎಂದು. ಭಿಕ್ಷುಗಳೇ, ನೀವು ಈ ರೀತಿಯಾಗಿ ಕಲಿಯತಕ್ಕದ್ದು. ಭಿಕ್ಷುಗಳೇ, ನಿಮಗೆ ಹೀಗೆ ಅನಿಸಬಹುದು- ‘ವಿನಯ ಮತ್ತು ವಿವೇಚನೆಗಳಲ್ಲಿ ಪರಿಶುದ್ಧರಾಗಿದ್ದೇವೆ, ದೇಹಾಚಾರದಲ್ಲಿ ಪರಿಶುದ್ಧತೆ ಗಳಿಸಿದ್ದೇವೆ, ಮಾತಿನ ಸದಾಚಾರದಲ್ಲಿ ಪರಿಶುದ್ಧತೆ ಗಳಿಸಿದ್ದೇವೆ, ಮನಸ್ಸಿನ ಸದಾಚಾರದಲ್ಲಿ ಪರಿಶುದ್ಧತೆ ಗಳಿಸಿದ್ದೇವೆ, ಜೀವನೋದ್ಯೋಗದಲ್ಲಿ ಪರಿಶುದ್ಧತೆ ಗಳಿಸಿದ್ದೇವೆ. ಇಂದ್ರಿಯ ದ್ವಾರ ರಕ್ಷಣೆಯನ್ನು ಗಳಿಸಿದ್ದೇವೆ, ಆಹಾರದಲ್ಲಿ ಹಿತ ಮಿತವನ್ನು ಗಳಿಸಿದ್ದೇವೆ, ಜಾಗರೂಕತೆಯಲ್ಲಿ ಮಗ್ನತೆಯನ್ನು ಗಳಿಸಿದ್ದೇವೆ, ಜಾಗರೂಕತೆ ಮತ್ತು ಸಂಪೂರ್ಣ ಎಚ್ಚರಿಕೆಯನ್ನು ಗಳಿಸಿದ್ದೇವೆ. ಇಷ್ಟಕ್ಕೆ ಸಾಕು, ಇಷ್ಟೆಲ್ಲವನ್ನೂ ಗಳಿಸಿದ್ದೇವೆ, ಶ್ರಮಣತ್ವದ ಗುರಿಯನ್ನು ಸಾಧಿಸಿದ್ದೇವೆ, ಇನ್ನು ಹೆಚ್ಚಿಗೆ ಏನೂ ಮಾಡುವುದು ಉಳಿದಿಲ್ಲ’ ಎಂದು. ಈ ಹಂತದವರೆಗೆ ಮಾತ್ರ ನೀವು ಉಳಿದುಬಿಡುತ್ತೀರಿ. ನಾನು ಆಲೋಚಿಸಿ ಹೇಳುತ್ತಿದ್ದೇನೆ ಮತ್ತು ಖಂಡಿತವಾಗಿ ಹೇಳುತ್ತಿದ್ದೇನೆ. ಭಿಕ್ಷುಗಳೇ, ನೀವುಗಳು ಶ್ರಮಣತ್ವವನ್ನು ಸಾಧಿಸುವವರು ಆ ಶ್ರಮಣತ್ವಕ್ಕೆ ಸ್ವಲ್ಪವೂ ಲೋಪ ಬರದಂತೆ ಇನ್ನೇನಾದರೂ ಸಾಧಿಸುವುದಿದ್ದರೆ ಸಾಧಿಸಿ.”</p>
    <h2>(10) ತಡೆಗಳನ್ನು ತೊಡೆದು ಹಾಕು</h2>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>11. “ಭಿಕ್ಷುಗಳೇ, ಇನ್ನೂ ಹೆಚ್ಚಿಗೆ ಏನನ್ನು ಮಾಡುವುದಿದೆ? ಭಿಕ್ಷುಗಳೇ, ಇಲ್ಲಿ ಒಬ್ಬ ಭಿಕ್ಷು ಏಕಾಂತವಾಸಿಯಾಗಿ ಜೀವಿಸುತ್ತಾನೆ- ಅರಣ್ಯದಲ್ಲಿ, ಮರದಡಿಯಲ್ಲಿ, ಪರ್ವತದಲ್ಲಿ, ಕಣಿವೆಯಲ್ಲಿ, ಬೆಟ್ಟದ ಗುಹೆಯಲ್ಲಿ, ಸ್ಮಶಾನದಲ್ಲಿ, ಕಾಡಿನ ಕುಟೀರದಲ್ಲಿ, ಬಯಲು ಪ್ರದೇಶದಲ್ಲಿ ಅಥವಾ ಹುಲ್ಲಿನ ಬಣವೆಯಲ್ಲಿ. ಅವನು ಪಿಂಡಪಾತ್ರದ ಭಿಕ್ಷಾನ್ನ ಸೇವಿಸಿದ ಮೇಲೆ ಪದ್ಮಾಸನ ಹಾಕಿಕೊಂಡು ಕುಳಿತುಕೊಳ್ಳುತ್ತಾನೆ. ಶರೀರವನ್ನು ನೇರ ಸಮಸ್ಥಿತಿಯಲ್ಲಿಟ್ಟುಕೊಂಡು ಜಾಗರೂಕ ಸ್ಥಿತಿಯನ್ನು ಎಚ್ಚರಿಸಿ ಸ್ಥಾಪಿಸಿಟ್ಟುಕೊಳ್ಳುತ್ತಾನೆ. ಅವನು ಲೋಕದ ದುರಾಸೆಯನ್ನು ತೊಡೆದವನಾಗಿ, ದುರಾಸೆಯಿಂದ ದೂರವಾದ ಮನಸ್ಸಿನಿಂದ ಉಳಿಯುತ್ತಾನೆ. ದುರಾಸೆಯಿಂದ ಕೂಡಿದ ಮನಸ್ಸನ್ನು ಪರಿಶುದ್ಧಗೊಳಿಸುತ್ತಾನೆ. ಹಗೆತನ ಮತ್ತು ದ್ವೇಷವನ್ನು ತೊಡೆದವನಾಗಿ ಹಗೆತನವಿಲ್ಲದ ಮನಸ್ಸಿನಿಂದ ಎಲ್ಲ ಪ್ರಾಣಿ ಜೀವಿಗಳ ಹಿತಾನುಕಂಪಿಯಾಗಿ ಉಳಿಯುತ್ತಾನೆ, ಹಗೆತನ ಮತ್ತು ದ್ವೇಷದ ಮನಸ್ಸನ್ನು ಪರಿಶುದ್ಧಗೊಳಿಸುತ್ತಾನೆ, ಆಲಸ್ಯ ಮತ್ತು ಮಂಪರನ್ನು ತೊಡೆದವನಾಗಿ ಆಲಸ್ಯ ಮತ್ತು ಮಂಪರು ಇಲ್ಲದವನಾಗಿ ಬೆಳಕನ್ನು ಕಂಡವನಾಗಿ ಜಾಗರೂಕನಾಗಿ ಸಂಪೂರ್ಣ ಎಚ್ಚರಿಕೆವುಳ್ಳವನಾಗಿ ಉಳಿಯುತ್ತಾನೆ. ಆಲಸ್ಯ ಮತ್ತು ಮಂಪರಿನ ಮನಸ್ಸನ್ನು ಪರಿಶುದ್ಧಗೊಳಿಸುತ್ತಾನೆ. ಚಂಚಲತೆ ಮತ್ತು ಚಿಂತೆಯನ್ನು ತೊಡೆದವನಾಗಿ ಸ್ಥಿರತೆಯನ್ನು ಪಡೆದು ತನ್ನೊಳಗೆ ಉಪಶಾಂತತೆಯನ್ನು ಪಡೆದ ಮನಸ್ಸಿನೊಂದಿಗೆ ಉಳಿಯುತ್ತಾನೆ. ಚಂಚಲತೆ ಮತ್ತು ಚಿಂತೆಯ ಮನಸ್ಸನ್ನು ಪರಿಶುದ್ಧಗೊಳಿಸುತ್ತಾನೆ, ಸಂದೇಹವನ್ನು ತೊಡೆದವನಾಗಿ ಸಂಶಯಾತ್ಮಕತೆಯನ್ನು ದಾಟಿದವನಾಗಿ ಉಳಿಯುತ್ತಾನೆ, ಕುಶಲವಾದ ಧರ್ಮಗಳಲ್ಲಿ ಅಪನಂಬಿಕೆ ಪಡದೆ ಸಂದೇಹಿಸುವ ಮನಸ್ಸನ್ನು ಪರಿಶುದ್ಧಗೊಳಿಸುತ್ತಾನೆ.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>12. “ಭಿಕ್ಷುಗಳೇ, ಒಂದುವೇಳೆ ಒಬ್ಬ ಮನುಷ್ಯ ಸಾಲವನ್ನು ಪಡೆದು ಕೆಲವು ಕೆಲಸಗಳನ್ನು ಆರಂಭಿಸಿದನು. ಆ ಕೆಲಸಗಳೆಲ್ಲವೂ ಕೈಗೂಡಿ ಯಶಸ್ಸು ಬಂದಿತು, ಅವನು ಅದರಿಂದ ಎಲ್ಲ ಹಳೆಯ ಸಾಲವನ್ನು ತೀರಿಸಿದನು. ನಂತರ ಅವನಲ್ಲಿ ಉಳಿದ ಹೆಚ್ಚಿನ ಹಣವನ್ನು ತನ್ನ ಸಂಸಾರಕ್ಕೆ ಉಪಯೋಗಿಸಿದನು. ಅವನಿಗೆ ಹೀಗೆ ಅನಿಸಿತು- ನಾನು ಹಿಂದೆ ಸಾಲ ಪಡೆದು ಕೆಲವು ಕೆಲಸಗಳನ್ನು ಆರಂಭಿಸಿದೆನು. ಆ ಕೆಲಸಗಳೆಲ್ಲವೂ ಕೈಗೂಡಿ ಯಶಸ್ಸು ಬಂದಿತು. ನಾನು ಅದರಿಂದ ಹಳೆಯ ಎಲ್ಲ ಸಾಲವನ್ನು ತೀರಿಸಿದೆನು. ನಂತರ ನನ್ನಲ್ಲಿ ಉಳಿದ ಹೆಚ್ಚಿನ ಹಣದಲ್ಲಿ ನನ್ನ ಸಂಸಾರಕ್ಕೆ ಉಪಯೋಗಿಸಿದೆನು’ ಎಂದು. ಅವನಿಗೆ ಈ ವಿಚಾರದಿಂದಾಗಿ ಸಂತೋಷವಾಗುತ್ತದೆ, ಆನಂದವಾಗುತ್ತದೆ.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>13. “ಭಿಕ್ಷುಗಳೇ, ಒಂದುವೇಳೆ ಒಬ್ಬ ಮನುಷ್ಯನು ರೋಗಪೀಡಿತನಾಗಿದ್ದರೆ ಬಹಳ ಯಾತನೆಯನ್ನು ಅನುಭವಿಸುತ್ತಿದ್ದು, ಘೋರವಾದ ರೋಗವು ಆಗಿದ್ದು ತಿಂದ ಆಹಾರವು ಜೀರ್ಣವಾಗದೆ ಅವನ ಶರೀರವು ಬಹಳ ಬಲಹೀನವಾಗಿದೆ. ಕೆಲವು ಕಾಲದ ಮೇಲೆ ಅವನು ಆ ರೋಗದಿಂದ ಪಾರಾಗಿ, ಆಹಾರ ಜೀರ್ಣವಾಗಿ ಅವನ ಶರೀರವು ಬಲಯುತವಾಯಿತು. ಅವನಿಗೆ ಹೀಗೆ ಅನಿಸಿತು- ‘ನಾನು ಹಿಂದೆ ರೋಗಪೀಡಿತನಾಗಿದ್ದೆ, ಬಹಳ ಯಾತನೆಯನ್ನು ಅನುಭವಿಸುತ್ತಿದ್ದೆ, ಘೋರವಾದ ರೋಗವನ್ನು ಹೊಂದಿದ್ದೆ, ನಾನು ತಿಂದ ಆಹಾರವು ಜೀರ್ಣವಾಗುತ್ತಿರಲಿಲ್ಲ. ನನ್ನ ಶರೀರವು ಬಲಹೀನವಾಗಿತ್ತು. ಆದರೆ ಈಗ ನಾನು ರೋಗದಿಂದ ಪಾರಾಗಿದ್ದೇನೆ, ನಾನು ತಿಂದ ಆಹಾರವು ಜೀರ್ಣವಾಗುತ್ತದೆ, ಈಗ ನನ್ನ ಶರೀರದಲ್ಲಿ ಶಕ್ತಿ ಇದೆ’ ಎಂದು. ಅವನಿಗೆ ಈ ವಿಚಾರದಿಂದಾಗಿ ಸಂತೋಷವಾಗುತ್ತದೆ, ಆನಂದವು ಉಂಟಾಗುತ್ತದೆ.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>14. “ಭಿಕ್ಷುಗಳೇ, ಒಂದುವೇಳೆ ಒಬ್ಬ ಮನುಷ್ಯನು ಸೆರೆಮನೆಯಲ್ಲಿ ಬಂಧಿತನಾಗಿದ್ದರೆ, ಕೆಲವು ಕಾಲದ ಮೇಲೆ ಆ ಬಂಧನದಿಂದ ಸುರಕ್ಷಿತವಾಗಿ ಅವನ ಎಲ್ಲ ಭಾಗ್ಯಗಳು ಮೊದಲಿನಂತೆಯೇ ಉಳಿದು ಸುಕ್ಷೇಮದಿಂದ ಪಾರಾಗುತ್ತಾನೆ. ಅವನಿಗೆ ಹೀಗೆ ಅನಿಸಿತು- ‘ನಾನು ಹಿಂದೆ ಸೆರೆಮನೆಯಲ್ಲಿ ಬಂಧಿತನಾಗಿದ್ದೆ. ಆದರೆ ಈಗ ನಾನು ಆ ಬಂಧನದಿಂದ ಸುರಕ್ಷಿತವಾಗಿ ನನ್ನ ಎಲ್ಲ ಭಾಗ್ಯಗಳು ಮೊದಲಿನಂತೆಯೇ ಉಳಿದು ಸುಕ್ಷೇಮದಿಂದ ಪಾರಾಗಿದ್ದೇನೆ’ ಎಂದು. ಅವನಿಗೆ ಈ ವಿಚಾರದಿಂದಾಗಿ ಸಂತೋಷವಾಗುತ್ತದೆ, ಆನಂದವು ಉಂಟಾಗುತ್ತದೆ.</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>15. “ಭಿಕ್ಷುಗಳೇ, ಒಂದುವೇಳೆ ಒಬ್ಬ ಮನುಷ್ಯನು ಜೀತದಾಳಾಗಿದ್ದು, ಸ್ವತಂತ್ರನಾಗಿರದೆ ಇನ್ನೊಬ್ಬರ ಅಧೀನದಲ್ಲಿದ್ದು, ತನಗಿಷ್ಟ ಬಂದಕಡೆ ಹೋಗಲು ಸಾಧ್ಯವಿಲ್ಲದವನಾಗುತ್ತಾನೆ, ಕೆಲವು ಕಾಲದ ಮೇಲೆ ಅವನು ಆ ಜೀತದಿಂದ ಪಾರಾಗಿ ಸ್ವತಂತ್ರನಾಗಿ ಇನ್ನೊಬ್ಬರ ಅಧೀನದಲ್ಲಿ ಇರದೇ ತನಗಿಷ್ಟ ಬಂದಕಡೆ ಹೋಗಲು ಸಾಧ್ಯವುಳ್ಳವನಾಗುತ್ತಾನೆ. ಅವನಿಗೆ ಹೀಗೆ ಅನಿಸುತ್ತದೆ- ‘ನಾನು ಹಿಂದೆ ಜೀತದಾಳಾಗಿದ್ದೆ, ಸ್ವಾತಂತ್ರ್ಯವಿಲ್ಲದೆ ಇನ್ನೊಬ್ಬರ ಅಧೀನದಲ್ಲಿದ್ದೆ. ನನ್ನಿಷ್ಟ ಬಂದಕಡೆ ಹೋಗಲು ಸಾಧ್ಯವಿರಲಿಲ್ಲ. ಆದರೆ ಈಗ ನಾನು ಜೀತದಿಂದ ಪಾರಾಗಿದ್ದೇನೆ, ಸ್ವತಂತ್ರನಾಗಿದ್ದೇನೆ, ಇನ್ನೊಬ್ಬರ ಅಧೀನದಲ್ಲಿ ಇಲ್ಲ. ನನ್ನಿಷ್ಟ ಬಂದಕಡೆ ನಾನು ಹೋಗಬಲ್ಲೆ’ ಎಂದು. ಅವನಿಗೆ ಈ ವಿಚಾರದಿಂದಾಗಿ ಸಂತೋಷವಾಗುತ್ತದೆ, ಆನಂದವು ಉಂಟಾಗುತ್ತದೆ.</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>16. “ಭಿಕ್ಷುಗಳೇ, ಒಂದುವೇಳೆ ಒಬ್ಬ ಮನುಷ್ಯನು ತನ್ನ ಐಶ್ವರ್ಯದೊಂದಿಗೆ ತನ್ನ ಸಂಪತ್ತಿನೊಂದಿಗೆ ಮರುಭೂಮಿಯ ಹಾದಿಯಲ್ಲಿ ಹೋಗುವನು. ಅವನು ಕೆಲವು ಕಾಲದ ಮೇಲೆ ಆ ಮರುಭೂಮಿಯ ಹಾದಿಯಿಂದ ಯಾವ ಐಶ್ವರ್ಯವೂ ಯಾವ ಸಂಪತ್ತನ್ನೂ ಕಳೆದುಕೊಳ್ಳದಂತೆ ಪಾರಾಗಿ ಬರುತ್ತಾನೆ, ಅವನಿಗೆ ಹೀಗೆ ಅನಿಸುತ್ತದೆ- ‘ಹಿಂದೆ ನಾನು ನನ್ನ ಐಶ್ವರ್ಯದೊಂದಿಗೆ ನನ್ನ ಸಂಪತ್ತಿನೊಂದಿಗೆ ಮರುಭೂಮಿಯ ಹಾದಿಯಿಂದ ಯಾವ ಐಶ್ವರ್ಯವೂ ಯಾವ ಸಂಪತ್ತೂ ಕಳೆದುಕೊಳ್ಳದಂತೆ ಪಾರಾಗಿ ಬಂದೆನು’ ಎಂದು. ಅವನಿಗೆ ಈ ವಿಚಾರದಿಂದಾಗಿ ಸಂತೋಷವಾಗುತ್ತದೆ, ಆನಂದವು ಉಂಟಾಗುತ್ತದೆ.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>17. “ಭಿಕ್ಷುಗಳೇ, ಈ ರೀತಿಯಾಗಿ ಒಬ್ಬ ಭಿಕ್ಷುವು ಸಾಲದಂತೆ, ರೋಗದಂತೆ, ಬಂಧನದಂತೆ, ಜೀತದಂತೆ, ಮರುಭೂಮಿಯ ಹಾದಿಯಂತೆ ಇರುವ ಈ ಐದು ತಡೆಗಳನ್ನು ತನ್ನಿಂದ ತೊಡೆದು ಹಾಕಿದವನಾಗಬೇಕು. ಭಿಕ್ಷುಗಳೇ, ಅದೆಂದರೆ: ಸಾಲವಿಲ್ಲದವನಂತೆ, ಆರೋಗ್ಯವಂತನಂತೆ, ಬಂಧನದಿಂದ ಪಾರಾದವನಂತೆ, ಕ್ಷೇಮದ ಭೂಮಿಯಲ್ಲಿ ಇರುವವನಂತೆ, ಈ ರೀತಿಯಾಗಿ ಆ ಐದು ತಡೆಗಳನ್ನು ತನ್ನಿಂದ ತೊಡೆದುಹಾಕುತ್ತಾನೆ.122</p>
    <h2>(11) ಝಾನ (ಸಮಾಧಿಯ ಹಂತಗಳ) ಲಾಭ</h2>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>18. “ಪ್ರಜ್ಞೆಯನ್ನು ದುರ್ಬಲಗೊಳಿಸುವ ಈ ಮನಸ್ಸಿನ ಉಪಕ್ಲೇಷಗಳಾದ ಐದು ತಡೆಗಳನ್ನು ತೊಡೆದು ಹಾಕಿದವನಾಗುತ್ತಾನೆ, ಕಾಮವನ್ನು ದಾಟಿದವನಾಗಿ, ಅಕುಶಲ ಧರ್ಮವನ್ನು ದಾಟಿದವನಾಗಿ, ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತತೆಯಿಂದಾಗಿ ಬಂದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಅವನು ಇಡೀ ಶರೀರವನ್ನು ಏಕಾಂತತೆಯಿಂದಾಗಿ ಬಂದ ಆನಂದ ಮತ್ತು ಸುಖದಿಂದ ಚೆನ್ನಾಗಿ ತೋಯಿಸುತ್ತಾನೆ, ಚೆನ್ನಾಗಿ ನೆನೆಸುತ್ತಾನೆ, ಎಲ್ಲೆಡೆಯೂ ಹರಡುತ್ತಾನೆ, ಪೂರ್ಣವಾಗಿ ತುಂಬುತ್ತಾನೆ. ಇಡೀ ಶರೀರದಲ್ಲಿ ಏಕಾಂತತೆಯಿಂದ ಹುಟ್ಟಿಬಂದ ಆನಂದ ಮತ್ತು ಸುಖದಿಂದ ತುಂಬದೆ ಇರತಕ್ಕಂತಹ ಯಾವೊಂದು ಭಾಗವೂ ಉಳಿದಿರುವುದಿಲ್ಲ. ಭಿಕ್ಷುಗಳೇ, ಅದು ಹೇಗೆಂದರೆ ಒಬ್ಬ ದಕ್ಷ ಸ್ನಾನ ಮಾಡಿಸುವವ ಅಥವಾ ಸ್ನಾನ ಮಾಡಿಸುವಿಕೆಯನ್ನು ಕಲಿಯುವವ ಹೇಗೆ ಒಂದು ಕಂಚಿನ ಪಾತ್ರೆಯಲ್ಲಿ ಸ್ನಾನಕ್ಕೆ ಉಪಯೋಗಿಸುವ ಪುಡಿಯನ್ನು ಸುರಿದು ಸ್ವಲ್ಪ ಸ್ವಲ್ಪವಾಗಿ ನೀರನ್ನು ಚಿಮುಕಿಸುತ್ತ ನಾದುತ್ತಾನೆ, ಅದನ್ನು ಸ್ನಾನದ ಪುಡಿಯ ಉಂಡೆಯಾಗುವ ಹಾಗೆ ಕಲಿಸುತ್ತಾನೆ ಬೆರೆಸುತ್ತಾನೆ. ಒಳಗೂ ಹೊರಗೂ ತೇವದಿಂದಾಗಿ ಒಂದಾಗಿಸುತ್ತಾನೆ. ಆದರೆ ಅದು ನೀರಾಗಿರದಂತೆ ನೋಡುತ್ತಾನೆ. ಇದೇರೀತಿಯಲ್ಲಿ ಕೂಡ, ಭಿಕ್ಷುಗಳೇ, ಭಿಕ್ಷು ಇಡೀ ಶರೀರವನ್ನು ಏಕಾಂತತೆಯಿಂದಾಗಿ ಬಂದ ಆನಂದ ಮತ್ತು ಸುಖದಿಂದ ಚೆನ್ನಾಗಿ ತೋಯಿಸುತ್ತಾನೆ. ಚೆನ್ನಾಗಿ ನೆನೆಸುತ್ತಾನೆ. ಎಲ್ಲೆಡೆಯೂ ಹರಡುತ್ತಾನೆ, ಪೂರ್ಣವಾಗಿ ತುಂಬುತ್ತಾನೆ. ಇಡೀ ಶರೀರದಲ್ಲಿ ಏಕಾಂತತೆಯಿಂದ ಹುಟ್ಟಿಬಂದ ಆನಂದ ಮತ್ತು ಸುಖದಿಂದ ತುಂಬದೆ ಇರತಕ್ಕದಂತಹ ಯಾವೊಂದು ಭಾಗವೂ ಉಳಿದಿರುವುದಿಲ್ಲ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>19. “ಅಲ್ಲದೆ ಮತ್ತೆ, ಭಿಕ್ಷುಗಳೇ, ಭಿಕ್ಷುವು ವಿತರ್ಕ ಮತ್ತು ವಿಚಾರಗಳನ್ನು ಉಪಶಮನಗೊಳಿಸಿ ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ ವಿತರ್ಕಗಳಿಲ್ಲದ ವಿಚಾರಗಳಿಲ್ಲದ ಸಮಾಧಿಯಲ್ಲಿ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಎರಡನೇ ಹಂತವನ್ನು ಸಾಧಿಸಿಕೊಂಡು, ನೆಲೆಗೊಳ್ಳುತ್ತಾನೆ. ಅವನು ಇಡೀ ಶರೀರವನ್ನು ಏಕಾಂತತೆಯಿಂದಾಗಿ ಬಂದ ಆನಂದ ಮತ್ತು ಸುಖದಿಂದ ಚೆನ್ನಾಗಿ ತೋಯಿಸುತ್ತಾನೆ, ಚೆನ್ನಾಗಿ ನೆನೆಸುತ್ತಾನೆ, ಎಲ್ಲೆಡೆಯೂ ಹರಡುತ್ತಾನೆ, ಪೂರ್ಣವಾಗಿ ತುಂಬುತ್ತಾನೆ. ಇಡೀ ಶರೀರದಲ್ಲಿ ಏಕಾಂತತೆಯಿಂದ ಹುಟ್ಟಿಬಂದ ಆನಂದ ಮತ್ತು ಸುಖದಿಂದ ತುಂಬದೆ ಇರತಕ್ಕಂತಹ ಯಾವೊಂದು ಭಾಗವೂ ಉಳಿದಿರುವುದಿಲ್ಲ. ಭಿಕ್ಷುಗಳೇ, ಅದು ಹೇಗೆಂದರೆ, ಒಂದು ಕೊಳದೊಳಗಿನ ನೀರಿನ ಚಿಲುಮೆ, ಅದರ ಪೂರ್ವದ ದಿಕ್ಕಿನಿಂದ ಆ ಕೊಳಕ್ಕೆ ಯಾವುದೇ ನೀರು ಹರಿದು ಬರುವಂತಿಲ್ಲ, ಪಶ್ಚಿಮ ದಿಕ್ಕಿನಿಂದ ಆ ಕೊಳಕ್ಕೆ ಯಾವುದೇ ನೀರು ಹರಿದು ಬರುವಂತಿಲ್ಲ, ಉತ್ತರ ದಿಕ್ಕಿನಿಂದ ಆ ಕೊಳಕ್ಕೆ ಯಾವುದೇ ನೀರು ಹರಿದು ಬರುವಂತಿಲ್ಲ, ದಕ್ಷಿಣ ದಿಕ್ಕಿನಿಂದ ಆ ಕೊಳಕ್ಕೆ ಯಾವುದೇ ನೀರು ಹರಿದು ಬರುವಂತಿಲ್ಲ. ಹಾಗು ಆಕಾಶದಿಂದಲೂ (ದೇವ) ಕಾಲಕಾಲಕ್ಕೆ ತಕ್ಕ ಮಳೆಯು ಆಗಿಬರಲಿಲ್ಲ. ಆಗಲೂ ಸಹ ಆ ಕೊಳ ತನ್ನ ನೀರ ಚಿಲುಮೆಯಿಂದಾಗಿ ತಣ್ಣನೆಯ ನೀರನ್ನು ಹರಿಸುವಿಕೆಯಿಂದ ಇಡೀ ಕೊಳವು ತಣ್ಣನೆಯ ನೀರಿನಿಂದ ಒಳಗೊಂಡಿರುತ್ತದೆ, ಕೂಡಿಕೊಂಡಿರುತ್ತದೆ, ವ್ಯಾಪಿಸಿರುತ್ತದೆ, ತುಂಬಿರುತ್ತದೆ. ಇಡೀ ಕೊಳದಲ್ಲಿ ತಣ್ಣೀರು ಹರಡದೆ ಇರುವ ಯಾವ ಭಾಗವೂ ಉಳಿದಿರುವುದಿಲ್ಲ. ಭಿಕ್ಷುಗಳೇ, ಅದೇರೀತಿಯಲ್ಲಿ ಕೂಡ, ಇಡೀ ಶರೀರವನ್ನು ಏಕಾಂತತೆಯಿಂದಾಗಿ ಬಂದ ಆನಂದ ಮತ್ತು ಸುಖದಿಂದ ಚೆನ್ನಾಗಿ ತೊಯಿಸುತ್ತಾನೆ, ಚೆನ್ನಾಗಿ ನೆನೆಸುತ್ತಾನೆ, ಎಲ್ಲೆಡೆಯೂ ಹರಡುತ್ತಾನೆ, ಪೂರ್ಣವಾಗಿ ತುಂಬುತ್ತಾನೆ. ಇಡೀ ಶರೀರದಲ್ಲಿ ಏಕಾಂತತೆಯಿಂದ ಹುಟ್ಟಿಬಂದ ಆನಂದ ಮತ್ತು ಸುಖದಿಂದ ತುಂಬದೆ ಇರತಕ್ಕಂತಹ ಯಾವೊಂದು ಭಾಗವೂ ಉಳಿದಿರುವುದಿಲ್ಲ.</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>20. “ಅಲ್ಲದೆ ಮತ್ತೆ ಭಿಕ್ಷುಗಳೇ, ಭಿಕ್ಷುವು ಆನಂದದಿಂದ ವಿರಕ್ತನಾಗಿ ಸಮಚಿತ್ತತೆಯಲ್ಲಿ ನೆಲೆಗೊಳ್ಳುತ್ತಾನೆ. ಜಾಗರೂಕತೆ ಮತ್ತು ಸಂಪೂರ್ಣ ಎಚ್ಚರಿಕೆಯನ್ನು ಹೊಂದಿ ಶರೀರದಲ್ಲೇ ಸುಖವನ್ನು ಅನುಭವಿಸುತ್ತಾನೆ. ‘ಸಮಚಿತ್ತತೆ ಮತ್ತು ಜಾಗರೂಕತೆಯನ್ನು ಹೊಂದಿದವನೇ ಸುಖದಲ್ಲಿ ನೆಲೆಗೊಂಡವನು’ ಎಂದು ಯಾವುದನ್ನು ಆರ್ಯರು ಹೀಗೆ ಘೋಷಿಸುತ್ತಾರೋ ಅಂತಹದನ್ನು ಅನುಭವಿಸುತ್ತಾನೆ. ಇಂತಹ ಸಮಾಧಿಯ ಮೂರನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಅವನು ಇಡೀ ಶರೀರವನ್ನು ಆನಂದವಿಲ್ಲದ ಸುಖದಿಂದ ಚೆನ್ನಗಿ ತೋಯಿಸುತ್ತಾನೆ, ಚೆನ್ನಾಗಿ ನೆನೆಸುತ್ತಾನೆ, ಎಲ್ಲೆಡೆಯೂ ಹರಡುತ್ತಾನೆ, ಪೂರ್ಣವಾಗಿ ತುಂಬುತ್ತಾನೆ, ಇಡೀ ಶರೀರದಲ್ಲಿ ಏಕಾಂತತೆಯಿಂದ ಹುಟ್ಟಿಬಂದ ಆನಂದವಿಲ್ಲದ ಸುಖದಿಂದ ತುಂಬದೆ ಇರತಕ್ಕಂತಹ ಯಾವೊಂದು ಭಾಗವೂ ಉಳಿದಿರುವುದಿಲ್ಲ. ಭಿಕ್ಷುಗಳೇ, ನೀಲಿ ಕಮಲಗಳನ್ನುಳ್ಳ ಕೊಳದಲ್ಲಿ ಅಥವಾ ಕೆಂಪು ಕಮಲಗಳನ್ನುಳ್ಳ ಕೊಳದಲ್ಲಿ ಅಥವಾ ಕಮಲಗಳನ್ನುಳ್ಳ ಕೊಳದಲ್ಲಿ ಕೆಲವು ನೀಲಿ ಕಮಲಗಳು ಅಥವಾ ಕೆಲವು ಕೆಂಪು ಕಮಲಗಳು ಅಥವಾ ಕೆಲವು ಬಿಳಿ ಕಮಲಗಳು ನೀರಿನಲ್ಲಿಯೇ ಹುಟ್ಟಿ, ನೀರಿನಲ್ಲಿಯೇ ಬೆಳೆದು, ನೀರಿನ ಮೇಲೆ ಬರದೆ ನೀರಿನ ಒಳಗೆ ಸಮೃದ್ಧವಾಗಿ ಬೆಳೆದು ಅಲ್ಲದೆ ಅವುಗಳು ಬೇರಿನಿಂದ ಹಿಡಿದು ತುದಿಯವರೆಗೆ ತಣ್ಣನೆಯ ನೀರಿನಲ್ಲಿ ತೊಯ್ದು ಹೋಗಿರುತ್ತವೆ, ನೆನೆದು ಹೋಗಿರುತ್ತವೆ, ಮುಳುಗಿಹೋಗಿರುತ್ತವೆ, ತುಂಬಿಹೋಗಿರುತ್ತವೆ. ಆ ಎಲ್ಲ ನೀಲಿ ಕಮಲಗಳು ಅಥವಾ ಕೆಂಪು ಕಮಲಗಳು ಅಥವಾ ಬಿಳಿ ಕಮಲಗಳು ತಣ್ಣನೆಯ ನೀರಿನಿಂದ ತುಂಬದೆ ಇರುವ ಯಾವೊಂದು ಭಾಗವೂ ಇರುವುದಿಲ್ಲ. ಅದೇರೀತಿಯಾಗಿ ಕೂಡ ಭಿಕ್ಷುಗಳೇ, ಭಿಕ್ಷು ಇಡೀ ಶರೀರವನ್ನು ಪ್ರೀತಿ (ಕಾಮನೆ) ಇಲ್ಲದ ಸುಖದಿಂದ ಚೆನ್ನಾಗಿ ತೋಯಿಸುತ್ತಾನೆ, ಚೆನ್ನಾಗಿ ನೆನೆಸುತ್ತಾನೆ, ಎಲ್ಲೆಡೆಯೂ ಹರಡುತ್ತಾನೆ, ಪೂರ್ಣವಾಗಿ ತುಂಬುತ್ತಾನೆ. ಇಡೀ ಶರೀರದಲ್ಲಿ ಏಕಾಂತತೆಯಿಂದ ಹುಟ್ಟಿಬಂದ ಪ್ರೀತಿ (ಕಾಮನೆ) ಇಲ್ಲದ ಸುಖದಿಂದ ತುಂಬದೆ ಇರತಕ್ಕಂತಹ ಯಾವೊಂದು ಭಾಗವೂ ಉಳಿದಿರುವುದಿಲ್ಲ.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>21. “ಅಲ್ಲದೆ ಮತ್ತೆ, ಭಿಕ್ಷುಗಳೇ, ಇಲ್ಲಿ ಭಿಕ್ಷುವು ಸುಖವನ್ನು ಬಿಟ್ಟವನಾಗಿ, ದುಃಖವನ್ನು ಬಿಟ್ಟವನಾಗಿ, ಹಿಂದಿನ ಎಲ್ಲ ಮಾನಸಿಕ ಸುಮ್ಮಾನ-ದುಮ್ಮಾನಗಳನ್ನು ಕಾಣದಂತಾಗಿಸಿ ದುಃಖವೂ ಅಲ್ಲದ ಸುಖವೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯ ಸಮಾಧಿಯ ನಾಲ್ಕನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಅವನು ಇಡೀ ಶರೀರವನ್ನು ಪರಿಶುದ್ಧವಾದ ಪ್ರಕಾಶಮಾನವಾದ ಮನಸ್ಸಿನಿಂದ ತುಂಬಿಕೊಂಡು ಕುಳಿತುಕೊಳ್ಳುತ್ತಾನೆ. ಇಡೀ ಶರೀರವನ್ನು ಪರಿಶುದ್ಧವಾದ ಪ್ರಕಾಶವು ಮನಸ್ಸನ್ನು ತುಂಬಿರದ ಯಾವುದೇ ಭಾಗವು ಉಳಿದಿರುವುದಿಲ್ಲ. ಭಿಕ್ಷುಗಳೇ, ಅದೆಂದರೆ: ಒಬ್ಬ ಮನುಷ್ಯನು ಬಿಳಿಯ ಬಟ್ಟೆಯಿಂದ ಇಡೀ ಶರೀರವನ್ನು ಮುಚ್ಚಿಕೊಂಡು ಕುಳಿತಿರುವಾಗ ಅವನ ಶರೀರವು ಬಿಳಿಯ ಬಟ್ಟೆಯಿಂದ ಮುಚ್ಚಿರದೇ ಉಳಿದಿರುವುದಿಲ್ಲ. ಭಿಕ್ಷುಗಳೇ, ಅದೇರೀತಿಯಲ್ಲಿ, ಒಬ್ಬ ಭಿಕ್ಷು ಇಡೀ ಶರೀರವನ್ನು ಪರಿಶುದ್ಧವಾದ ಪ್ರಕಾಶಮಾನವಾದ ಮನಸ್ಸಿನಿಂದ ತುಂಬಿಕೊಂಡು ಕುಳಿತಿರುತ್ತಾನೆ, ಅಲ್ಲದೆ ಅವನ ಶರೀರದಲ್ಲಿ ಪರಿಶುದ್ಧವಾದ ಪ್ರಕಾಶಮಾನವಾದ ಮನಸ್ಸಿನಿಂದ ತುಂಬಿಕೊಂಡಿರದ ಯಾವುದೇ ಭಾಗವು ಉಳಿದಿರುವುದಿಲ್ಲ.</p>
    <h2>(12) ಹಿಂದಿನ ಜೀವಿತಗಳ ಜ್ಞಾಪಕ</h2>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>22. “ಅವನು ಈ ರೀತಿಯ ಪ್ರಶಾಂತ, ಪರಿಶುದ್ಧ, ಪ್ರಕಾಶಮಾನವಾದ ಕಳಂಕರಹಿತವಾದ ಕಲ್ಮಶರಹಿತವಾದ ಮೃದುತರವಾದ ಶ್ರಮಿಸುವ, ಅಚಲವಾದ, ಮನಸ್ಸಿನಿಂದ ಹಿಂದಿನ ಜೀವಿತಗಳ ಜ್ಞಾಪಕ ಜ್ಞಾನಗಳ ಮನಃಸ್ಥಿತಿಯತ್ತ ದೃಷ್ಟಿಹರಿಸುತ್ತಾನೆ. ಅವನು ತನ್ನ ಅನೇಕ ವಿಧದ ಹಿಂದಿನ ಜೀವಿತಗಳನ್ನು ಜ್ಞಾಪಿಸಿಕೊಳ್ಳುತ್ತಾನೆ. ಅದೆಂದರೆ- ‘ಒಂದು ಹುಟ್ಟು., ಎರಡು ಹುಟ್ಟುಗಳು... ಈ ರೀತಿಯಾಗಿ ಸವಿವರವಾದ ಸಸ್ವರೂಪಗಳೊಂದಿಗೆ ಅನೇಕ ವಿಧದ ಹಿಂದಿನ ಜೀವಿತಗಳನ್ನು ಜ್ಞಾಪಿಸಿಕೊಳ್ಳುತ್ತಾನೆ. ಅದು ಹೇಗೆಂದರೆ, ಭಿಕ್ಷುಗಳೇ, ಒಬ್ಬ ಮನುಷ್ಯನು ತನ್ನ ಹಳ್ಳಿಯಿಂದ ಇನ್ನೊಂದು ಹಳ್ಳಿಗೆ ಹೋಗುವ ಬಗೆಯಲ್ಲಿ ಮತ್ತು ಆ ಹಳ್ಳಿಯಿಂದ ತನ್ನ ಸ್ವಂತ ಹಳ್ಳಿಗೆ ಹಿಂದಿರುಗಿ ಹೋಗುವ ಬಗೆಯಲ್ಲಿ, ಅದೇರೀತಿಯಲ್ಲಿ ನಾನು ಕೂಡ ನನ್ನ ಹಳ್ಳಿಯಿಂದ ಇನ್ನೊಂದು ಹಳ್ಳಿಗೆ ಹೋದೆನು, ಅಲ್ಲಿ ನಾನು ಒಂದು ವಿಧವಾಗಿ ನಿಂತುಕೊಂಡೆನು, ಒಂದು ವಿಧವಾಗಿ ಸುಮ್ಮನೆ ಇದ್ದೆನು; ಆ ಹಳ್ಳಿಯಿಂದ ನಾನು ಬೇರೊಂದು ಹಳ್ಳಿಗೆ ಹೋದೆನು. ಅಲ್ಲಿಯೂ ಕೂಡ ಒಂದು ವಿಧವಾಗಿ ಸುಮ್ಮನೆ ಇದ್ದೆನು. ಅಲ್ಲಿಂದ ಮತ್ತೆ ನಾನು ನನ್ನ ಹಳ್ಳಿಗೆ ಹಿಂದಿರುಗಿ ಬಂದೆನು’ ಎಂದು. ಇದೇರೀತಿಯಾಗಿ ಕೂಡ ಭಿಕ್ಷುಗಳೇ, ಭಿಕ್ಷುವು ಅನೇಕ ವಿಧದ ಹಿಂದಿನ ಜೀವಿತಗಳನ್ನು ಜ್ಞಾಪಿಸಿಕೊಳ್ಳುತ್ತಾನೆ. ಹೇಗೆಂದರೆ ಒಂದು ಹುಟ್ಟು, ಎರಡು ಹುಟ್ಟುಗಳು... ಈ ರೀತಿಯಾಗಿ ಸವಿವರವಾಗಿ ಸ್ವರೂಪದೊಂದಿಗೆ ಅನೇಕ ವಿಧದ ಹಿಂದಿನ ಜೀವಿತಗಳನ್ನು ಜ್ಞಾಪಿಸಿಕೊಳ್ಳುತ್ತಾನೆ.</p>
    <h2>(13) ಜೀವಿಗಳ ಮರಣ ಮತ್ತು ಮರುಹುಟ್ಟಿನ ಜ್ಞಾನ</h2>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>23. “ಅವನು ಈ ರೀತಿಯ ಉಪಶಾಂತ ಪರಿಶುದ್ಧ ಪ್ರಕಾಶಮಾನವಾದ, ಕಳಂಕರಹಿತವಾದ, ಕಲ್ಮಶರಹಿತವಾದ, ಮೃದುತರವಾದ, ಶ್ರಮಿಸುವ, ಅಚಲವಾದ ಮನಸ್ಸಿನಿಂದ ಜೀವಿಗಳ ಮರಣ ಮತ್ತು ಮರುಹುಟ್ಟನ್ನು ಅರಿಯುವ ಜ್ಞಾನದ ಮನಃಸ್ಥಿತಿಯತ್ತ ದೃಷ್ಟಿಹರಿಸುತ್ತಾನೆ. ಅವನು ಮಾನವ ದೃಷ್ಟಿಯನ್ನು ಮೀರಿದ ವಿಶುದ್ಧವಾದ ದಿವ್ಯದೃಷ್ಟಿಯಿಂದ ಜೀವಿಗಳು ಮರಣವಾಗುವುದನ್ನು, ಹುಟ್ಟಿಬರುವುದನ್ನು, ಕೀಳಾಗುವ, ಮೇಲಾಗುವ, ಕುರೂಪದ, ಸುರೂಪದ, ಒಳ್ಳೆಯ ಸ್ಥಿತಿಯ, ಹೀನ ಸ್ಥಿತಿಯ ತಮ್ಮ ಕರ್ಮಗಳಿಗೆ ಅನುಸಾರವಾದ ಗತಿಗಳನ್ನು ಹೊಂದುವ ಜೀವಿಗಳನ್ನು ಕಾಣುತ್ತಾನೆ. ಭಿಕ್ಷುಗಳೇ, ಅದೆಂದರೆ: ಬಾಗಿಲುಗಳುಳ್ಳ ಎರಡು ಮನೆಗಳ ಮಧ್ಯದ ರೀತಿಯಲ್ಲಿ. ಅಲ್ಲಿ ಒಬ್ಬ ದೃಷ್ಟಿಯುಳ್ಳ ಮನುಷ್ಯನು ಮಧ್ಯದಲ್ಲಿ ನಿಂತು ಮನುಷ್ಯರು ಮನೆಯ ಒಳಗಡೆ ಹೋಗುವುದನ್ನು ಹೊರಗೆ ಹೋಗುವುದನ್ನು ಒಳಗೆ ಹೊರಗೆ ಓಡಾಡುವುದನ್ನು ಅಡ್ಡಡ್ಡಲಾಗಿ ತಿರುಗುವುದನ್ನು ಕಾಣಬಹುದು; ಅದೇ ರೀತಿಯಲ್ಲಿ ಕೂಡ. ಭಿಕ್ಷುಗಳೇ, ಭಿಕ್ಷುವು ಮಾನವ ದೃಷ್ಟಿಯನ್ನು ಮೀರಿದ ವಿಶುದ್ಧವಾದ ದಿವ್ಯದೃಷ್ಟಿಯಿಂದ ಜೀವಿಗಳು ತಮ್ಮ ಕರ್ಮಗಳಿಗೆ ಅನುಸಾರವಾಗಿ ಮರಣ ಹೊಂದುವುದನ್ನು, ಹುಟ್ಟಿಬರುವುದನ್ನು ಕೀಳಾಗುವ, ಮೇಲಾಗುವ, ಕುರೂಪದ, ಸುರೂಪದ, ಒಳ್ಳೆಯ ಸ್ಥಿತಿಯ, ಹೀನ ಸ್ಥಿತಿಯ ಗತಿಗಳನ್ನು ಹೊಂದುವ ಜೀವಿಗಳನ್ನು ಕಾಣುತ್ತಾನೆ.</p>
    <h2>(14) ಆಸವಕ್ಷಯ ಜ್ಞಾನ</h2>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>24. “ಅವನು ಈ ರೀತಿಯ ಉಪಶಾಂತ, ಪರಿಶುದ್ಧ ಪ್ರಕಾಶಮಾನವಾದ ಕಳಂಕರಹಿತವಾದ, ಕಲ್ಮಶರಹಿತವಾದ, ಮೃದುತರವಾದ, ಶ್ರಮಿಸುವ ಅಚಲವಾದ ಮನಸ್ಸಿನಿಂದ ಆಸವಗಳನ್ನು ಕ್ಷಯಿಸುವ ಜ್ಞಾನದ ಮನಸ್ಥಿತಿಯತ್ತ ದೃಷ್ಟಿಹರಿಸುತ್ತಾನೆ. ಅವನು ‘ಇದೇ ದುಃಖ’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ, ‘ಇದೇ ದುಃಖದ ಹುಟ್ಟು’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇದೇ ದುಃಖದ ನಿರೋಧ’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇದೇ ದುಃಖ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇವೇ ಆಸವಗಳು’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇವೇ ಆಸವಗಳಹುಟ್ಟು’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇವೇ ಆಸವಗಳ ನಿರೋಧ’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇವೇ ಆಸವಗಳ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ಅವನು ತನ್ನ ಮನಸ್ಸು ಕಾಮಾಸವಗಳಿಂದ ಮುಕ್ತವಾಗಿದೆ, ತನ್ನ ಮನಸ್ಸು ಭವಾಸವಗಳಿಮದ ಮುಕ್ತವಾಗಿದೆ, ತನ್ನ ಮನಸ್ಸು ಅವಿದ್ಯಾಸವಗಳಿಂದ ಮುಕ್ತವಾಗಿದೆ ಎಂದು ಅರಿಯುತ್ತಾನೆ, ಅದೇರೀತಿಯಾಗಿ ತಿಳಿಯುತ್ತಾನೆ. ವಿಮುಕ್ತನಾಗಿದ್ದೇನೆ ಎಂಬ ವಿಮುಕ್ತಿ ಜ್ಞಾನವು ಉಂಟಾಗುತ್ತದೆ. ‘ಹುಟ್ಟು ನಾಶವಾಯಿತು, ಬ್ರಹ್ಮಚರಿಯ ಜೀವನ ಮುಗಿಸಿಯಾಯಿತು, ಮಾಡಬೇಕಾದುದನ್ನು ಮಾಡಿಯಾಯಿತು, ತಿಳಿಯದ್ದು ಇಂಥದಿದೆ ಎಂಬುದು ಏನೂ ಉಳಿದಿಲ್ಲ’ ಎಂದು ತಿಳಿಯುತ್ತಾನೆ. ಭಿಕ್ಷುಗಳೇ, ಅದು ಹೇಗೆಂದರೆ, ಪರ್ವತದ ಗೂಢಭಾಗದಲ್ಲಿ ಒಂದು ತಿಳಿಯಾದ ನಿರ್ಮಲವಾದ ಕಶ್ಮಲರಹಿತವಾದ ಕೊಳ ಇದೆ. ಅಲ್ಲಿ ಒಬ್ಬ ದೃಷ್ಟಿ ಇರುವ ಮನುಷ್ಯನು ಅದರ ದಡದಲ್ಲಿ ನಿಂತು ಚಿಪ್ಪುಗಳನ್ನು, ಕಲ್ಲುಹರಳುಗಳನ್ನು ಮತ್ತು ಮೀನಿನ ಗುಂಪುಗಳು ಹರಿದಾಡುವುದನ್ನು ನಿಂತಿರುವುದನ್ನು ಕಾಣುತ್ತಾನೆ. ಅವನಿಗೆ ಹೀಗೆ ಅನಿಸಬಹುದು- ‘ಇಲ್ಲಿ ತಿಳಿಯಾದ ನಿರ್ಮಲವಾದ ಕಶ್ಮರಹಿತವಾದ ಕೊಳ ಇದೆ. ಅದರಲ್ಲಿ ಚಿಪ್ಪುಗಳು, ಮರಳು, ಕಲ್ಲು, ಹರಳುಗಳು ಮತ್ತು ಹರಿದಾಡುತ್ತಿರುವ, ನಿಂತಿರುವ ಮೀನಿನ ಗುಂಪುಗಳು ಇವೆ’ ಎಂದು. ಇದೇರೀತಿಯಲ್ಲಿ ಕೂಡ ಭಿಕ್ಷುಗಳೇ, ಭಿಕ್ಷುವು ‘ಇದು ದುಃಖ’ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಇಂಥದಿದೆ ಎಂಬುದು ಏನೂ ಉಳಿದಿಲ್ಲ ಎಂದು ತಿಳಿಯುತ್ತಾನೆ.</p>
    <h2>2. ಹೇಗೆ ಶ್ರಮಣರಾಗುತ್ತಾರೆ</h2>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>25. “ಭಿಕ್ಷುಗಳೇ, ಒಬ್ಬ ಭಿಕ್ಷುವು ‘ಶ್ರಮಣ’ ಎಂಬುದಾಗಿ, ‘ಬ್ರಾಹ್ಮಣ’ ಎಂಬುದಾಗಿ, ‘ಶುಭ್ರನಾದವನು’ ಎಂಬುದಾಗಿ, ‘ಜ್ಞಾನಿ’ ಎಂಬುದಾಗಿ, ‘ಕ್ಷೇತ್ರದಲ್ಲಿರುವವನು’ ಎಂಬುದಾಗಿ, ‘ಉದಾತ್ತನು’ ಎಂಬುದಾಗಿ ‘ಅರಹಂತನು’ ಎಂಬುದಾಗಿ ಕರೆಯಲ್ಪಡುತ್ತಾನೆ. ಭಿಕ್ಷುಗಳೇ, ಹೇಗೆ ಒಬ್ಬ ಭಿಕ್ಷು ಶ್ರಮಣನಾಗುತ್ತಾನೆ? ಕಶ್ಮಲದಿಂದ ಕೂಡಿದ, ಮರುಹುಟ್ಟಿಗೆ ಕಾರಣವಾದ, ತೊಂದರೆ ತರುವ ಮಾಗಿದಂತೆ ದುಃಖವಾಗುವ, ಹಾಗು ಮುಂದಿನ ಮರುಹುಟ್ಟು ಮುಪ್ಪು ಮರಣಕ್ಕೆ ಕಾರಣವಾಗುವ ಪಾಪದ ಅಕುಶಲ ಧರ್ಮಗಳನ್ನು ಮನನಗೊಳಿಸಿರುವವನು; ಭಿಕ್ಷುಗಳೇ, ಹೀಗೆ ಭಿಕ್ಷುವು ಶ್ರಮಣನಾಗುತ್ತಾನೆ.123</p>
    <h2>3. ಹೇಗೆ ಬ್ರಾಹ್ಮಣನಾಗುತ್ತಾನೆ</h2>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>26. “ಭಿಕ್ಷುಗಳೇ, ಹೇಗೆ ಭಿಕ್ಷುವು ಬ್ರಾಹ್ಮಣನಾಗುತ್ತಾನೆ? ಕಶ್ಮಲದಿಂದ ಕೂಡಿದ, ಮರುಹುಟ್ಟಿಗೆ ಕಾರಣವಾದ ತೊಂದರೆ ತರುವ, ಮಾಗಿದಂತೆ ದುಃಖವಾಗುವ, ಹಾಗು ಮುಂದಿನ ಮರುಹುಟ್ಟು, ಮುಪ್ಪು ಮರಣಕ್ಕೆ ಕಾರಣವಾಗುವ ಪಾಪದ ಅಕುಶಲ ಧರ್ಮಗಳನ್ನು ಹೊರಹಾಕಿರುವವನು; ಭಿಕ್ಷುಗಳೇ, ಭಿಕ್ಷುವು ಹೀಗೆ ಬ್ರಾಹ್ಮಣನಾಗುತ್ತಾನೆ.</p>
    <h2>4. ಹೇಗೆ ಶುಭ್ರನಾಗುತ್ತಾನೆ</h2>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>27. “ಭಿಕ್ಷುಗಳೇ, ಹೇಗೆ ಭಿಕ್ಷುವು ಶುಭ್ರನಾಗುತ್ತಾನೆ?124 ಕಶ್ಮಲದಿಂದ ಕೂಡಿದ, ಮರುಹುಟ್ಟಿಗೆ ಕಾರಣವಾದ, ತೊಂದರೆ ತರುವ ಮಾಗಿದಂತೆ ದುಃಖವಾಗುವ ಹಾಗು ಮುಂದಿನ ಮರುಹುಟ್ಟು, ಮುಪ್ಪು ಮರಣಕ್ಕೆ ಕಾರಣವಾಗುವ ಪಾಪದ ಅಕುಶಲ ಧರ್ಮಗಳನ್ನು ತೊಳೆದಾಗ; ಭಿಕ್ಷುಗಳೇ, ಹೀಗೆ ಭಿಕ್ಷುವು ಶುಭ್ರನಾಗುತ್ತಾನೆ.</p>
    <h2>5. ಹೇಗೆ ಜ್ಞಾನಿಯಾಗುತ್ತಾನೆ</h2>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>28. “ಭಿಕ್ಷುಗಳೇ, ಹೇಗೆ ಭಿಕ್ಷುವು ಜ್ಞಾನಿ ಆಗುತ್ತಾನೆ? ಕಶ್ಮಲದಿಂದ ಕೂಡಿದ, ಮರುಹುಟ್ಟಿಗೆ ಕಾರಣವಾದ, ತೊಂದರೆ ತರುವ, ಮಾಗಿದಂತೆ ದುಃಖವಾಗುವ, ಹಾಗು ಮುಂದಿನ ಮರುಹುಟ್ಟು ಮುಪ್ಪು ಮರಣಕ್ಕೆ ಕಾರಣವಾಗುವ ಪಾಪದ ಅಕುಶಲ ಧರ್ಮಗಳನ್ನು ತಿಳಿದವನಾದ್ದರಿಂದ; ಭಿಕ್ಷುಗಳೇ, ಹೀಗೆ ಭಿಕ್ಷುವು ಜ್ಞಾನಿಯಾಗುತ್ತಾನೆ.</p>
    <h2>6. ಹೇಗೆ ಸ್ರೋತದಲ್ಲಿರುವವನಾಗುತ್ತಾನೆ</h2>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>29. “ಭಿಕ್ಷುಗಳೇ, ಹೇಗೆ ಭಿಕ್ಷುವು ಸ್ರೋತದಲ್ಲಿರುವವನಾಗುತ್ತಾನೆ? ಕಶ್ಮಲದಿಂದ ಕೂಡಿದ, ಮರುಹುಟ್ಟಿಗೆ ಕಾರಣವಾದ, ತೊಂದರೆ ತರುವ, ಮಾಗಿದಂತೆ ದುಃಖವಾಗುವ, ಹಾಗು ಮುಂದಿನ ಮರುಹುಟ್ಟು ಮುಪ್ಪು ಮರಣಕ್ಕೆ ಕಾರಣವಾಗುವ ಪಾಪದ ಅಕುಶಲ ಧರ್ಮಗಳನ್ನು ಕೊಚ್ಚಿ ಹೋಗುವಂತೆ ಮಾಡಿರುವವನಾದ್ದರಿಂದ.125 ಭಿಕ್ಷುಗಳೇ, ಹೀಗೆ ಭಿಕ್ಷುವು ಸ್ರೋತದಲ್ಲಿರುವವನಾಗುತ್ತಾನೆ.</p>
    <h2>7. ಹೇಗೆ ಅರಿಯ (ಆರ್ಯ) ನಾಗುತ್ತಾನೆ</h2>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a>30. “ಭಿಕ್ಷುಗಳೇ, ಹೇಗೆ ಭಿಕ್ಷುವು ಕಶ್ಮಲದಿಂದ ಕೂಡಿದ, ಮರುಹುಟ್ಟಿಗೆ ಕಾರಣವಾದ, ತೊಂದರೆ ತರುವ, ಮಾಗಿದಂತೆ ದುಃಖವಾಗುವ, ಹಾಗು ಮುಂದಿನ ಮರುಹುಟ್ಟು ಮುಪ್ಪು ಮರಣಕ್ಕೆ ಕಾರಣವಾಗುವ ಪಾಪದ ಅಕುಶಲ ಧರ್ಮಗಳು ಅವನಿಂದ ದೂರವಾಗಿವೆ.* ಭಿಕ್ಷುಗಳೇ, ಹೀಗೆ ಭಿಕ್ಷುವು ಉದಾತ್ತನಾಗುತ್ತಾನೆ.</p>
    <h2>8. ಹೇಗೆ ಅರಹಂತನಾಗುತ್ತಾನೆ</h2>
    <p><a class='ref sc' id='sc33'>SC 33</a><a class='ref cscd' id='cscd33'>CSCD 33</a>31. “ಭಿಕ್ಷುಗಳೇ, ಹೇಗೆ ಭಿಕ್ಷುವು ಅರಹಂತನಾಗುತ್ತಾನೆ? ಕಶ್ಮಲದಿಂದ ಕೂಡಿದ, ಮರುಹುಟ್ಟಿಗೆ ಕಾರಣವಾದ, ತೊಂದರೆ ತರುವ, ಮಾಗಿದಂತೆ ದುಃಖವಾಗುವ, ಹಾಗು ಮುಂದಿನ ಮರುಹುಟ್ಟು ಮುಪ್ಪು ಮರಣಕ್ಕೆ ಕಾರಣವಾಗುವ ಪಾಪದ ಅಕುಶಲ ಧರ್ಮಗಳು ಅವನಿಂದ ದೂರವಾಗಿವೆ.* ಭಿಕ್ಷುಗಳೇ, ಹೀಗೆ ಭಿಕ್ಷುವು ಅರಹಂತನಾಗುತ್ತಾನೆ” ಎಂದು.</p>
    <p><a class='ref sc' id='sc34'>SC 34</a><a class='ref cscd' id='cscd34'>CSCD 34</a>ಭಗವಾನರು ಹೀಗೆ ನುಡಿದರು. ಸ್ಫೂರ್ತಿಗೊಂಡ ಆ ಭಿಕ್ಷುಗಳು ಭಗವಾನರ ಮಾತಿಗೆ ಆನಂದಗೊಂಡರು.</p>
    <h2>ಇಲ್ಲಿಗೆ ಮಹಾಅಸ್ಸಪುರ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>