<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 78: ಸಮಣಮಂಡಿಕ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn78' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>2. ಪರಿಬ್ಬಾಜಕ ವಗ್ಗ</li>
      </ul>
      <h1 class='sutta-title'>78. ಸಮಣಮಂಡಿಕ ಸುತ್ತ</h1>
    </header>

    <h2>ಸಮಣಮಂಡಿಕ ಸುತ್ತ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದು ಸಮಯದಲ್ಲಿ ಭಗವಾನರು ಸಾವತ್ಥಿಯ ಅನಾಥಪಿಂಡಿಕನ ಜೇತವನಾರಾಮದಲ್ಲಿ ತಂಗಿದ್ದರು. ಆ ಸಂದರ್ಭದಲ್ಲಿ ಪರಿವ್ರಾಜಕನಾದ ಸಮಣಮಂಡಿಕಾಪುತ್ತನು ಮಲ್ಲಿಕಾರಾಮದ ಏಕಶಾಲಾ ತಿಂದುಕಾವನದಲ್ಲಿ ಮುನ್ನೂರುಜನ ಪರಿವ್ರಾಜಕರಿರುವ ಸಭೆಯಲ್ಲಿ ಆಧ್ಯಾತ್ಮಿಕ ಚಚರ್ೆಯಲ್ಲಿ ತೊಡಗಿದ್ದನು13.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>ಥಪತಿ (ಬಡಗಿ) ಪಂಚಕಂಗನು ಭಗವಾನರನ್ನು ನೋಡಲು ಮಧ್ಯಾಹ್ನದ ಸಮಯದಲ್ಲಿ ಸಾವತ್ಥಿಯನ್ನು ಬಿಟ್ಟು ಹೊರಟನು. ಆಗ ಅವನು ಯೋಚಿಸಿದನು: ಭಗವಾನರನ್ನು ನೋಡಲು ಇದು ಸರಿಯಾದ ಸಮಯವಲ್ಲ; ಅವರಿನ್ನೂ ಏಕಾಂತದಲ್ಲಿರುವ ಸಮಯ. ಇನ್ನು ಪೂಜ್ಯ ಭಿಕ್ಖುಗಳನ್ನು ನೋಡಲೂ ಇದು ಸರಿಯಾದ ಸಮಯವಲ್ಲ, ಅವರೂ ಏಕಾಂತದಲ್ಲಿರುತ್ತಾರೆ. ಒಂದುವೇಳೆ ನಾನು ಮಲ್ಲಿಕಾರಾಮಕ್ಕೆ ಹೋಗಿ ಅಲ್ಲಿರುವ ಪರಿವ್ರಾಜಕ ಉಗ್ಗಾಹಮಾನ ಸಮಣಮಂಡಿಕಾಪುತ್ತನನ್ನು ನೋಡಿದರೆ? ಹೀಗೆಂದುಕೊಂಡು ಮಲ್ಲಿಕಾವಕ್ಕೆ ಹೋದನು.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>2. ಆ ಸಂದರ್ಭದಲ್ಲಿ ಪರಿವ್ರಾಜಕ ಉಗ್ಗಾಹಮಾನನು ಪರಿವ್ರಾಜಕರ ದೊಡ್ಡ ಸಭೆಯಲ್ಲಿ ಕುಳಿತಿದ್ದು ಪರಿವ್ರಾಜಕರು ಉಚ್ಚ ಸ್ವರದಲ್ಲಿ ಮಾತನಾಡುತ್ತಾ, ಕೆಲಸಕ್ಕೆ ಬಾರದ ಮಾತುಗಳಲ್ಲಿ ತೊಡಗಿದ್ದರು. ಅವರ ಮಾತುಗಳು ರಾಜರು, ಚೋರರು, ಮಂತ್ರಿಗಳು, ಸೇನೆ, ಭಯ, ಯುದ್ಧ, ಅನ್ನಪಾನ, ಬಟ್ಟೆ, ನಿದ್ದೆ, ಹೂವು, ಸುಗಂಧ, ಬಂಧುಗಳು, ಪ್ರವಾಸ, ಗ್ರಾಮ, ನಿಗಮ, ನಗರ, ಜನಪದ, ಹೆಣ್ಣುಗಳು, ಶೂರರು, ಬೀದಿಗಳು, ಬಾವಿಗಳು, ಪ್ರೇತಗಳು, ಪ್ರಪಂಚ-ಸಮುದ್ರಗಳು ಹುಟ್ಟಿದ ಕಥೆ, ಇರುವ ಇಲ್ಲದಿರುವ ಹೀಗೆ ನೂರಾರು ವಿಷಯಗಳ ಬಗ್ಗೆ ಕುರಿತಾಗಿದ್ದವು.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>ಪರಿವ್ರಾಜಕ ಉಗ್ಗಾಹಮಾನ ಸಮಣಮಂಡಿಕಾಪುತ್ತನು ಬಡಗಿ ಪಂಚಕಂಗನು ಬರುತ್ತಿರುವುದನ್ನು ದೂರದಿಂದಲೇ ಕಂಡನು. ಅವನು ಬರುತ್ತಿರುವುದನ್ನು ಕಂಡು ತನ್ನ ಸಭೆಯನ್ನುದ್ದೇಶಿಸಿ ಹೀಗೆ ಹೇಳಿದನು: ಪೂಜ್ಯರೇ, ಶಾಂತತೆಯಿಂದಿರಿ, ಪೂಜ್ಯರೆ ಸದ್ದುಮಾಡದಿರಿ, ಸಮಣ ಗೌತಮನ ಶಿಷ್ಯನಾದ, ಸಾವತ್ಥಿಯಲ್ಲಿ ವಾಸಿಸುವ ಬಿಳಿಯ ಉಡುಪಿನ ಉಪಾಸಕನಾದ ಬಡಗಿ ಪಂಚಕಂಗನು ಬರುತ್ತಿದ್ದಾನೆ. ಈ ಪೂಜ್ಯರು ಶಾಂತತೆಯಿಂದಿರುವುದನ್ನು ಇಷ್ಟಪಡುತ್ತಾರೆ, ಅವರು ಶಾಂತತೆಯಲ್ಲಿರುವಂತೆ ಶಿಸ್ತು ಪಡೆದವರು. ಅವರು ಶಾಂತತೆಯನ್ನು ಹೊಗಳುತ್ತಾರೆ. ಶಾಂತವಾಗಿದ್ದರೆ ಅವರು ನಮ್ಮನ್ನು ಸೇರಲು ಇಚ್ಛಿಸಬಹುದು. ಆಗ ಎಲ್ಲ ಪರಿವ್ರಾಜಕರು ಶಾಂತರಾದರು.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>3. ಬಡಗಿ ಪಂಚಕಂಗನು ಪರಿವ್ರಾಜಕ ಉಗ್ಗಾಹಮಾನನ ಬಳಿ ಹೋಗಿ ಪರಸ್ಪರ ಗೌರವವನ್ನು ಹಂಚಿಕೊಂಡನು. ಇದು ಸೌಹಾರ್ದಯುತವಾಗಿ ಮುಗಿದು ಅವನು ಒಂದು ಪಕ್ಕಕ್ಕೆ ಕುಳಿತುಕೊಂಡನು. ಆಗ ಪರಿವ್ರಾಜಕ ಉಗ್ಗಾಹಮಾನನು ಅವನಿಗೆ ಹೀಗೆ ಹೇಳಿದನು:</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>ಥಪತಿಯೇ, ಯಾವಾಗ ಒಬ್ಬ ಮನುಷ್ಯನು ನಾಲ್ಕು ಗುಣಗಳನ್ನು ಹೊಂದಿರುತ್ತಾನೋ ಅವನನ್ನು ನಾನು ಪುರುಷಶ್ರೇಷ್ಠನೂ ಕುಶಲಧಮ್ಮಸಂಪನ್ನನು ಉತ್ತಮೋತ್ತಮವಾದುದನ್ನು ಗಳಿಸಿದ ಅಜೇಯ ಸಮಣನೆಂದು ನಾನು ವರ್ಣಿಸುತ್ತೇನೆ. ಆ ನಾಲ್ಕು ಯಾವುವು? ಅವನು ಕಾಯದಿಂದ ಪಾಪಕರ್ಮಗಳನ್ನು ಮಾಡುವುದಿಲ್ಲ, ಕೆಟ್ಟ ಮಾತನ್ನು ಆಡುವುದಿಲ್ಲ, ಪಾಪ ಸಂಕಲ್ಪಗಳನ್ನು ಮಾಡುವುದಿಲ್ಲ ಮತ್ತು ಅವನ ಬದುಕಿಗಾಗಿ ಪಾಪದ ಬದುಕನ್ನು ಮಾಡುವುದಿಲ್ಲ. ಯಾರು ಈ ನಾಲ್ಕು ಗುಣಗಳನ್ನು ಹೊಂದಿರುತ್ತಾರೊ ಅವರನ್ನು ನಾನು ಪುರುಷ ಶ್ರೇಷ್ಠನೂ ಕುಶಲ ಧಮ್ಮ ಸಂಪನ್ನನೂ ಉತ್ತಮೋತ್ತಮವನ್ನು ಗಳಿಸಿದ ಅಜೇಯ ಸಮಣನೆಂದು ವರ್ಣಿಸುತ್ತೇನೆ.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>4. ಪರಿವ್ರಾಜಕ ಉಗ್ಗಾಹಮಾನನ ಈ ಮಾತುಗಳಿಗೆ ಥಪತಿ ಪಂಚಕಂಗನು ಸಮ್ಮತಿಯನ್ನಾಗಲಿ, ಅಸಮ್ಮತಿಯನ್ನಾಗಲಿ ಸೂಚಿಸಲಿಲ್ಲ. ಇವೆರಡನ್ನೂ ಮಾಡದೆ ಹೀಗೆ ಯೋಚಿಸುತ್ತಾ: ನಾನು ಈ ಮಾತುಗಳ ಅರ್ಥವನ್ನು ಭಗವಾನರ ಬಳಿ ತಿಳಿದುಕೊಳ್ಳುತ್ತೇನೆ ಎಂದು ತನ್ನ ಆಸನದಿಂದ ಎದ್ದು ಹೊರಟುಹೋದನು.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>ಆಗ ಭಗವಾನರ ಬಳಿಗೆ ಹೋಗಿ, ವಂದಿಸಿ, ಒಂದು ಪಕ್ಕಕ್ಕೆ ಕುಳಿತು ಭಗವಾನರಿಗೆ ಪರಿವ್ರಾಜಕ ಉಗ್ಗಾಹಮಾನರೊಂದಿಗೆ ನಡೆದ ಸಂಭಾಷಣೆಯ ವಿವರಗಳನ್ನು ವರದಿ ಮಾಡಿದನು ಆನಂತರದಲ್ಲಿ ಭಗವಾನರು ಹೀಗೆ ಹೇಳಿದರು:</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>5. ಥಪತಿಯೇ, ಪರಿವ್ರಾಜಕ ಉಗ್ಗಾಹಮಾನನು ಹೇಳಿದ ಮಾತುಗಳನ್ನೇ ತೆಗೆದುಕೊಂಡರೆ ಮಲಗಿಯೇ ಇರುವ ಎಳೆಯ ಮಗು ಪುರುಷಶ್ರೇಷ್ಠನೂ, ಕುಶಲ ಸಂಪನ್ನನೂ ಉತ್ತಮೋತ್ತಮವಾದುದನ್ನು ಗಳಿಸಿದ ಅಜೇಯ ಸಮಣನಾಗುತ್ತಾನೆ. ಏಕೆಂದರೆ ನಡೆಯಲಾರದ ಎಳೆಯ ಮಗುವಿಗೆ ದೇಹ ಎಂದರೇನು ಎನ್ನುವ ಪ್ರಜ್ಞೆಯೂ ಇರುವುದಿಲ್ಲ. ಹೀಗಿರುವಾಗ ಕೇವಲ ಹೊರಳಾಡುವುದನ್ನು ಬಿಟ್ಟರೆ ಪಾಪಕರ್ಮವನ್ನಾದರೂ ಹೇಗೆ ಮಾಡೀತು? ನಡೆಯಲಾರದ ಹಸುಗೂಸಿಗೆ ಮಾತು ಎಂದರೇನು ಎನ್ನುವ ಕಲ್ಪನೆಯೂ ಇರದಿರುವಾಗ ಸಮ್ಮನೆ ಕಿಕಿ ಎನ್ನುವುದನ್ನು ಬಿಟ್ಟರೆ ಕೆಟ್ಟ ಮಾತನ್ನು ಆಡುವುದು ಎಲ್ಲಿ ಬಂತು? ಸುಮ್ಮನೆ ಬಿದ್ದುಕೊಂಡಿರುವ ಶಿಶು ಸಂಕಲ್ಪ ಎಂದರೇನು ಎಂದು ತಿಳಿಯದಿರುವಾಗ ಸಿಡುಕು ಮಾಡಿಕೊಳ್ಳುವುದೊಂದನ್ನು ಬಿಟ್ಟರೆ ಕೆಟ್ಟ ಸಂಕಲ್ಪವನ್ನು ಹೇಗೆ ಮಾಡೀತು? ಕೈಕಾಲು ಆಡಿಸಿಕೊಂಡು ತೊಟ್ಟಿಲಲ್ಲಿರುವ ತಾಯಿಯ ಮೊಲೆ ಹಾಲನ್ನು ಕುಡಿದು ಬದುಕುತ್ತಿರುವ ಮಗುವಿಗೆ ಬದುಕು ಎಂದರೇನು ಎಂದು ಗೊತ್ತಿರದಿರುವಾಗ ಅದು ಕೆಟ್ಟ ಬದುಕು (ದುಡಿಮೆ) ಹೇಗೆ ಮಾಡೀತು? ಥಪತಿಯೇ, ಯಾವಾಗಲೂ ಮಲಗಿಯೇ ಇರುವ ಮಗು, ಪರಿವ್ರಾಜಕ ಉಗ್ಗಾಹಮಾನನ ಪ್ರಕಾರ, ಪುರುಷ ಶ್ರೇಷ್ಠನು, ಕುಶಲಸಂಪನ್ನನೂ ಉತ್ತಮೋತ್ತಮವಾದುದನ್ನು ಗಳಿಸಿದ ಅಜೇಯ ಸಮಣನಾಗುತ್ತಾನೆ.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>6. ಥಪತಿಯೇ, ಒಬ್ಬ ಮನುಷ್ಯನು ನಡೆಯಲಾರದೆ ಮಗುವಿನಂತೆ ಮಲಗಿಯೇ ಇರುವ ವರ್ಗಕ್ಕೆ ಸೇರಿದ್ದು ನಾಲ್ಕು ಗುಣಗಳನ್ನು ಹೊಂದಿದ್ದರೆ ಅವನು ಪುರುಷ ಶ್ರೇಷ್ಠನು, ಕುಶಲ ಸಂಪನ್ನನೂ, ಉತ್ತಮೋತ್ತಮವಾದುದನ್ನು ಗಳಿಸಿದ ಅಜೆಯ ಸಮಣನಾಗಲಾರನೆಂದು ನಾನು ಹೇಳುತ್ತೇನೆ. ಆ ನಾಲ್ಕು ಯಾವುವು? ಇಲ್ಲಿ ಅವನು ಕಾಯದಿಂದ ಪಾಪಕರ್ಮಗಳನ್ನು ಮಾಡುವುದಿಲ್ಲ, ಕೆಟ್ಟ ಮಾತನ್ನು ಆಡುವುದಿಲ್ಲ, ಪಾಪ ಸಂಕಲ್ಪಗಳನ್ನು ಮಾಡುವುದಿಲ್ಲ ಮತ್ತು ಅವನು ಬದುಕಿಗಾಗಿ ಪಾಪದ ಬದುಕನ್ನು (ದುಡಿಮೆ) ಮಾಡುವುದಿಲ್ಲ. ಒಬ್ಬ ಮನುಷ್ಯನು ಅಂದರೆ ಅವನು... ಅಜೇಯ ಸಮಣನೂ ಆಗಲಾರನೆಂದು ನಾನು ಹೇಳುತ್ತೇನೆ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>7. ಥಪತಿಯೇ, ಒಬ್ಬ ಮನುಷ್ಯನು ಹತ್ತು ಗುಣಗಳನ್ನು ಹೊಂದಿದ್ದರೆ ಅವನನ್ನು ಪುರುಷ ಶ್ರೇಷ್ಠನು, ಕುಶಲ ಸಂಪನ್ನನೂ ಉತ್ತಮೋತ್ತಮವಾದುದನ್ನು ಗಳಿಸಿದ ಅಜೇಯ ಸಮಣನೆಂದು ವರ್ಣಿಸುತ್ತೇನೆ (ಮೊಟ್ಟ ಮೊದಲಿಗೆ) ನಾನು ಹೇಳುವುದೇನೆಂದರೆ; ಇದನ್ನು ಹೀಗೆ ಅರ್ಥಮಾಡಿಕೊಳ್ಳಬೇಕು14. ಥಪತಿಯೇ, ಇವು ಅಕುಶಲ ಶೀಲಗಳು; ಆದ್ದರಿಂದ ಹೀಗೆ: ಇಲ್ಲಿ ಅಕುಶಲ ಶೀಲಗಳು ಮತ್ತೆ ಉಳಿಯದಂತೆ ನಾಶವಾಗುತ್ತವೆ ಆದ್ದರಿಂದ ಹೀಗೆ: ಒಬ್ಬನು ಈ ಮಾರ್ಗದಲ್ಲಿ ಸಾಧನೆ ಮಾಡುವುದು ಮತ್ತು ನಾನು ಹೇಳುತ್ತೇನೆ ಇದನ್ನು ಹೀಗೆ ಅರ್ಥಮಾಡಿಕೊಳ್ಳಬೇಕು: ಥಪತಿಯೇ, ಇವು ಕುಶಲ ಶೀಲಗಳು ಆದ್ದರಿಂದ ಹೀಗೆ: ಕುಶಲ ಶೀಲಗಳು ಇದರಿಂದ ಹುಟ್ಟತ್ತವೆ. ಹೀಗೆ: ಇಲ್ಲಿ ಅಕುಶಲ ಶೀಲಗಳು ಏನೂ ಉಳಿಯದಂತೆ ನಾಶವಾಗುತ್ತವೆ. ಆದ್ದರಿಂದ ಹೀಗೆ: ಒಬ್ಬನು ಈ ಮಾರ್ಗದಲ್ಲಿ ಸಾಧನೆ ಮಾಡುವುದೆಂದರೆ ಕುಶಲ ಶೀಲಗಳು ನಿರೋಧವಾಗುವ ಮಾರ್ಗದಲ್ಲಿ ಸಾಧನೆ ಮಾಡುವುದು ಎಂದರ್ಥ. ಮತ್ತು ನಾನು ಹೇಳುತ್ತೇನೆ, ಇದನ್ನು ಹೀಗೆ ಅರ್ಥಮಾಡಿಕೊಳ್ಳಬೇಕು: ಥಪತಿಯೇ, ಇವು ಅಕುಶಲ ಸಂಕಲ್ಪಗಳು. ಆದ್ದರಿಂದ ಹೀಗೆ: ಅಕುಶಲ ಸಂಕಲ್ಪಗಳು ಇವುಗಳಿಂದ ಹುಟ್ಟುತ್ತವೆ, ಆದ್ದರಿಂದ ಹೀಗೆ ಅಕುಶಲ ಸಂಕಲ್ಪಗಳು ಮತ್ತೆ ಉಳಿಯದಂತೆ ನಾಶವಾಗುತ್ತವೆ, ಆದ್ದರಿಂದ ಹೀಗೆ, ಒಬ್ಬನು ಈ ಮಾರ್ಗದಲ್ಲಿ ಸಾಧನೆ ಮಾಡುವುದೆಂದರೆ ಅಕುಶಲ ಸಂಕಲ್ಪಗಳು ನಿರೋಧವಾಗುವ ಮಾರ್ಗದಲ್ಲಿ ಸಾಧನೆ ಮಾಡುವುದು ಎಂದರ್ಥ. ಮತ್ತು ನಾನು ಹೇಳುತ್ತೇನೆ ಇದನ್ನು ಹೀಗೆ ಅರ್ಥಮಾಡಿಕೊಳ್ಳಬೇಕು: ಥಪತಿಯೇ, ಇವು ಕುಶಲ ಸಂಕಲ್ಪಗಳು, ಆದ್ದರಿಂದ ಹೀಗೆ, ಕುಶಲ ಸಂಕಲ್ಪಗಳು ಇವುಗಳಿಂದ ಹುಟ್ಟುತ್ತವೆ, ಆದ್ದರಿಂದ ಹೀಗೆ, ಕುಶಲ ಸಂಕಲ್ಪಗಳು ಮತ್ತೆ ಉಳಿಯದಂತೆ ನಾಶವಾಗುತ್ತವೆ, ಆದ್ದರಿಂದ ಹೀಗೆ ಒಬ್ಬನು ಈ ಮಾರ್ಗದಲ್ಲಿ ಸಾಧನೆ ಮಾಡುವುದೆಂದರೆ ಕುಶಲ ಸಂಕಲ್ಪಗಳು ನಿರೋಧವಾಗುವ ಮಾರ್ಗದಲ್ಲಿ ಸಾಧನೆ ಮಾಡುವುದು ಎಂದರ್ಥ.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a></p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a></p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a></p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>8. ಅಕುಶಲ ಶೀಲಗಳು ಯಾವುವು? ಅವು ಅಕುಶಲ ಕಾಯಕರ್ಮ, ಅಕುಶಲ ವಾಚಿಕಮ್ಮ, ಮತ್ತು ಪಾಪದ ಬದುಕನ್ನು ಮಾಡುವುದು, ಇವು ಅಕುಶಲ ಶೀಲಗಳು.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>ಈ ಅಕುಶಲ ಶೀಲಗಳು ಎಲ್ಲಿಂದ ಹುಟ್ಟುತ್ತವೆ? ಅವುಗಳ ಮೂಲ, ಅವು ಚಿತ್ತದಿಂದ ಹುಟ್ಟುತ್ತವೆ. ಯಾವ ಚಿತ್ತ? ಚಿತ್ತವು ಅನೇಕ ವಿಧ ಮತ್ತು ನಾನಾರೂಪದ್ದು. ರಾಗಚಿತ್ತ, ದ್ವೇಷಚಿತ್ತ, ಮೋಹಚಿತ್ತ, ಈ ಅಕುಶಲ ಚಿತ್ತಗಳು ಈ ಮೂಲಗಳಿಂದ ಹುಟ್ಟುತ್ತವೆ.</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>ಈ ಅಕುಶಲ ಶೀಲಗಳು ನಿಶ್ಶೇಷವಾಗಿ ನಿರೋಧವಾಗುವುದು ಎಲ್ಲಿ? ಅವು ನಿಲ್ಲುವುದು ಹೇಗೆ; ಇಲ್ಲಿ ಭಿಕ್ಖುವಾದವನು ಕಾಯ ದುಶ್ಚಾರಿತ್ರ್ಯವನ್ನು ಬಿಟ್ಟು ಕಾಯ ಸಚ್ಚಾರಿತ್ರ್ಯವನ್ನು ಬೆಳೆಸಿಕೊಳ್ಳುತ್ತಾನೆ; ಅವನು ವಾಕ್ ದುಶ್ಚಾರಿತ್ರ್ಯವನ್ನು ಬಿಟ್ಟು ವಾಕ್ ಸಚ್ಚಾರಿತ್ರ್ಯವನ್ನು ಬೆಳೆಸಿಕೊಳ್ಳುತ್ತಾನೆ; ಅವನು ಮನೋ ದುಶ್ಚಾರಿತ್ರ್ಯವನ್ನು ಬಿಟ್ಟು ಮನೋ ಸಚ್ಚಾರಿತ್ರ್ಯವನ್ನು ಬೆಳೆಸಿಕೊಳ್ಳುತ್ತಾನೆ. ಅವನು ಕೆಟ್ಟರೀತಿಯಲ್ಲಿ ದುಡಿಮೆ ಮಾಡುವುದನ್ನು ಬಿಟ್ಟು ಸರಿಯಾದ ದಾರಿಯಲ್ಲಿ ದುಡಿಮೆ ಮಾಡುವುದನ್ನು ಬೆಳೆಸಿಕೊಳ್ಳುತ್ತಾನೆ15. ಅಕುಶಲ ಶೀಲಗಳು ನಿಶ್ಶೇಷವಾಗಿ ನಿರೋಧವಾಗುವುದು ಇಲ್ಲಿ.</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>ಏನನ್ನು ಸಾಧನೆ ಮಾಡವುದರಿಂದ ಅಕುಶಲ ಶೀಲಗಳ ನಿರೋಧಿಸುವ ಸಾಧನಾ ಮಾರ್ಗವನ್ನು ಹಿಡಿಯಬಹುದು? ಇಲ್ಲಿ ಒಬ್ಬ ಭಿಕ್ಖುವು ಅನುತ್ಪನ್ನವಾದ ಅಕುಶಲ ಧಮ್ಮಗಳನ್ನು ಉತ್ಪನ್ನವಾಗದಂತೆ ಮಾಡಲು ಛಂದ (ಉತ್ಸಾಹ)ವನ್ನು ಮೂಡಿಸಿಕೊಂಡು ಅದಕ್ಕಾಗಿ ಪ್ರಯತ್ನವನ್ನು ಮಾಡುತ್ತಾನೆ, ಚೈತನ್ಯ ಬೆಳೆಸಿಕೊಳ್ಳುತ್ತಾನೆ, ಮನಸ್ಸು ಮಾಡುತ್ತಾನೆ, ಮುಂದುವರಿಯುತ್ತಾನೆ. ಅವನು ಮೇಲೆದ್ದ ಅಕುಶಲ ಶೀಲಗಳನ್ನು ಬಿಡಲು ಉತ್ಸಾಹವನ್ನು ಮೂಡಿಸಿಕೊಂಡು... ಅವನು ಉತ್ಪನ್ನವಾದ ಅಕುಶಲ ಪಾಪಗಳನ್ನು ಉತ್ಪನ್ನವಾಗದಂತೆ ಮಾಡಲು ಉತ್ಸಾಹವನ್ನು ಮೂಡಿಸಿಕೊಂಡು... ಅವನು ಅನುತ್ಪನ್ನವಾದ ಕುಶಲ ಧಮ್ಮಗಳು ಉತ್ಪನ್ನವಾಗುವಂತೆ ಮಾಡಲು ಉತ್ಸಾಹವನ್ನು ಮೂಡಿಸಿಕೊಂಡು... ಅವನು ಉತ್ಪನ್ನವಾದ ಕುಶಲ ಧಮ್ಮಗಳ ಬೆಳವಣಿಗೆಗಾಗಿ, ಮುಂದುವರಿಕೆಗಾಗಿ ಮತ್ತು ಮರೆಯಾಗದಂತಿರಲು, ಇನ್ನೂ ಬಲವಾಗಲು, ಹೆಚ್ಚಾಗಲು ಮತ್ತು ಅವುಗಳ ಸಾಕ್ಷಾತ್ಕಾರಕ್ಕಾಗಿ ಉತ್ಸಾಹವನ್ನು ಮೂಡಿಸಿಕೊಂಡು ಅದಕ್ಕಾಗಿ ಪ್ರಯತ್ನವನ್ನು ಮಾಡುತ್ತಾನೆ. ಚೈತನ್ಯವನ್ನು ಚಿಮ್ಮಿಸಿಕೊಳ್ಳುತ್ತಾನೆ, ಮನಸ್ಸು ಮಾಡುತ್ತಾ ಮುಂದುವರಿಯುತ್ತಾನೆ. ಒಬ್ಬನು ಹೀಗೆ ಸಾಧನೆ ಮಾಡುವುದರಿಂದ ಅಕುಶಲ ಶೀಲಗಳ ನಿರೋಧ ಮಾರ್ಗದಲ್ಲಿ ಮುಂದುವರಿಯುತ್ತಾನೆ16.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>9. ಥಪತಿ, ಕುಶಲ ಶೀಲಗಳು ಯಾವುವು? ಅವು ಕುಶಲ ಕಾಯಕಮ್ಮ, ವಾಚಿಕಮ್ಮ, ಮತ್ತು ಪವಿತ್ರವಾದ ದುಡಿಮೆ. ಇವನ್ನು ಕುಶಲ ಶೀಲಗಳು ಎಂದು ಕರೆಯುತ್ತಾರೆ.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>ಈ ಕುಶಲ ಶೀಲಗಳು ಎಲ್ಲಿಂದ ಹುಟ್ಟುತ್ತವೆ? ಅವುಗಳ ಮೂಲವೆಂದರೆ ಅವು ಚಿತ್ತದಿಂದ ಉದಯವಾಗುತ್ತವೆ. ಏನು ಚಿತ್ತ? ಚಿತ್ತವು ಅನೇಕ ವಿಧ ಮತ್ತು ನಾನಾಪ್ರಕಾರದ್ದು. ಆದರೂ ರಾಗ ದ್ವೇಷ ಮೋಹಗಳಿಂದ ಬಾಧಿತವಾಗದ ಚಿತ್ತವು ಇದೆ. ಕುಶಲ ಶೀಲಗಳು ಇದರಿಂದ ಉದಿಸಿ ಬರುತ್ತವೆ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>ಎಲ್ಲಿ ಈ ಕುಶಲ ಶೀಲಗಳು ಉದಿಸಿ ಬರದಂತೆ ನಿಂತು ಹೋಗುತ್ತವೆ? ಅವುಗಳ ನಿರೋಧ (ನಿಲ್ಲುವಿಕೆ) ಹೀಗಿದೆ: ಇಲ್ಲಿ ಒಬ್ಬ ಭಿಕ್ಖುವು ಶೀಲವಂತನಾಗಿದ್ದರೂ ತಾನು ಶೀಲವಂತನೆಂದು ಗುರುತಿಸಿಕೊಳ್ಳುವುದಿಲ್ಲ. ಅದರ ಯಥಾಸ್ಥಿತಿಯನ್ನು ಚೇತೋವಿಮುಕ್ತಿಯಿಂದ ಪ್ರಜ್ಞಾ ವಿಮುಕ್ತಿಯಿಂದ ಅರಿತಲ್ಲಿ ಅಲ್ಲಿ ಈ ಕುಶಲ ಶೀಲಗಳು ಮತ್ತೆ ಉದಿಸಿ ಬರದಂತೆ ನಿರೋಧವಾಗುತ್ತವೆ17.</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>ಏನನ್ನು ಸಾಧನೆ ಮಾಡದಿರುವುದರಿಂದ ಕುಶಲ ಶೀಲಗಳ ನಿರೋಧ ಸಾಧನಾ ಮಾರ್ಗದಲ್ಲಿ ನಡೆಯಬಹುದು? ಇಲ್ಲಿ ಒಬ್ಬ ಭಿಕ್ಖುವು ಅನುತ್ಪನ್ನವಾದ ಕೆಟ್ಟ ಅಕುಶಲ ಧಮ್ಮಗಳು ಉತ್ಪನ್ನವಾಗದಂತೆ ಮಾಡಲು... ಅವನು ಉತ್ಪನ್ನವಾದ ಕುಶಲ ಧಮ್ಮಗಳ ಬೆಳವಣಿಗೆಗಾಗಿ, ಮುಂದುವರಿಕೆಗಾಗಿ ಮತ್ತು ಅವು ಮರೆಯಾಗದಂತಿರಲು, ಬಲವಾಗಲು, ವೃದ್ಧಿಸಲು ಹಾಗೂ ಅವುಗಳ ಸಾಕ್ಷಾತ್ಕಾರಕ್ಕಾಗಿ ಉತ್ಸಾಹವನ್ನು ಮೂಡಿಸಿಕೊಂಡು ಅದಕ್ಕಾಗಿ ಪ್ರಯತ್ನವನ್ನು ಮಾಡುತ್ತಾನೆ, ಚೈತನ್ಯವನ್ನು ಬೆಳೆಸಿಕೊಳ್ಳುತ್ತಾನೆ, ಮನಸ್ಸು ಮಾಡುತ್ತಾ ಮುಂದುವರಿಯುತ್ತಾನೆ.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>10. ಥಪತಿ, ಅಕುಶಲ ಸಂಕಲ್ಪಗಳು ಯಾವುವು? ಅವು ಕಾಮಸಂಕಲ್ಪ (ಇಂದ್ರಿಯ ಸಂಬಂಧ ಆಸೆಗಳು) ಬ್ಯಾಪಾದ ಸಂಕಲ್ಪ (ದುರಾಲೋಚನೆ) ಮತ್ತು ಹಿಂಸಾ ಸಂಕಲ್ಪ. ಇವನ್ನು ಅಕುಶಲ ಸಂಕಲ್ಪಗಳೆಂದು ಕರೆಯಲಾಗುವುದು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>ಈ ಅಕುಶಲ ಸಂಕಲ್ಪಗಳು ಎಲ್ಲಿಂದ ಹುಟ್ಟುತ್ತವೆ? ಅವುಗಳ ಮೂಲ ಹೀಗಿದೆ: ಅವು ಗ್ರಹಿಕೆಯಿಂದ (ಸಞ್ಞಾಸಮುಟ್ಠಾನಾ)ಲೇ ಹುಟ್ಟುತ್ತವೆಂದು ಹೇಳಲಾಗಿದೆ. ಗ್ರಹಿಕೆ ಎಂದರೆ ಏನು? ಗ್ರಹಿಕೆಯು ಅನೇಕ ವಿಧ ಮತ್ತು ನಾನಾ ಪ್ರಕಾರದ್ದು ಆದರೂ ಕಾಮ, ಬ್ಯಾಪಾದ ಮತ್ತು ಹಿಂಸಾಮೂಲದ ಗ್ರಹಿಕೆ (ಸಂಜ್ಞೆ) ಇದೆ. ಅಕುಸಲ ಸಂಕಲ್ಪಗಳು ಇವುಗಳಿಂದ ಹುಟ್ಟುತ್ತವೆ.</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>ಎಲ್ಲಿ ಈ ಅಕುಶಲ ಸಂಕಲ್ಪಗಳು ಮತ್ತೆ ಉದಿಸಿ ಬರದಂತೆ ನಿಂತು ಹೋಗುತ್ತವೆ? ಅವುಗಳ ನಿಲ್ಲುವಿಕೆ ಹೀಗಿದೆ: ಇಲ್ಲಿ ಒಬ್ಬ ಭಿಕ್ಖುವು ಕಾಮ ಸಂಕಲ್ಪಗಳಿಂದ ವಿವಿಕ್ತನಾಗಿ ಅಕುಶಲ ಧಮ್ಮಗಳಿಂದ ವಿವಿಕ್ತನಾಗಿ ಸವಿತಕ್ಕ, ಸವಿಚಾರ, ಸವಿವೇಕ, ಆನಂದ ಸುಖಗಳಿಂದ ಕೂಡಿದ ಮೊದಲನೇ ಝಾನವನ್ನು ಪ್ರವೇಶಿಸಿ ಅಲ್ಲಿ ವಿಹರಿಸುತ್ತಾನೆ. ಇಲ್ಲಿ ಅಕುಶಲ ಸಂಕಲ್ಪಗಳು ಮತ್ತೆ ಉದಿಸಿಬರದಂತೆ ನಿಂತು ಹೋಗುತ್ತವೆ18.</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>ಮತ್ತು ಏನನ್ನು ಸಾಧನೆ ಮಾಡುವುದರಿಂದ ಅಕುಶಲ ಸಂಕಲ್ಪಗಳನ್ನು ನಿರೋಧಿಸುವ ಸಾಧನಾ ಮಾರ್ಗವನ್ನು ಹಿಡಿಯಬಹುದು? ಇಲ್ಲಿ ಒಬ್ಬ ಭಿಕ್ಖುವು ಅನುತ್ಪನ್ನವಾದ ಕೆಟ್ಟ ಅಕುಶಲ ಧಮ್ಮಗಳು ಉತ್ಪನ್ನವಾಗದಂತೆ ಮಾಡಲು ಉತ್ಸಾಹವನ್ನು ಮೂಡಿಸಿಕೊಳ್ಳುತ್ತಾನೆ... ಅವನು ಉತ್ಪನ್ನವಾದ ಕುಶಲ ಧಮ್ಮಗಳ ಬೆಳವಣಿಗೆಗಾಗಿ, ಮುಂದುವರಿಕೆಗಾಗಿ ಮತ್ತು ಅವು ಮರೆಯಾಗದಂತಿರಲು, ಇನ್ನೂ ವೃದ್ಧಿಯಾಗಲು ಹಾಗು ಅವುಗಳ ಸಾಕ್ಷಾತ್ಕಾರಕ್ಕಾಗಿ ಉತ್ಸಾಹವನ್ನು ಮೂಡಿಸಿಕೊಂಡು ಅದಕ್ಕಾಗಿ ಪ್ರಯತ್ನವನ್ನು ಮಾಡುತ್ತಾನೆ, ಚೈತನ್ಯವನ್ನು ಚಿಮ್ಮಿಸಿಕೊಳ್ಳುತ್ತಾನೆ, ಮನಸ್ಸು ಮಾಡುತ್ತಾ ಮುಂದುವರಿಯುತ್ತಾನೆ19.</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>11. ಕುಶಲ ಸಂಕಲ್ಪಗಳು ಯಾವುವು? ಅವು ತ್ಯಾಗ ಸಂಕಲ್ಪ (ನೇಕ್ಖಮ್ಮ ಸಂಕಪ್ಪ), ಕೆಟ್ಟ ಆಲೋಚನೆ ಇಲ್ಲದಿರುವ ಸಂಕಲ್ಪ (ಅಬ್ಯಾಪಾದ ಸಂಕಪ್ಪ) ಮತ್ತು ಹಿಂಸೆ ಮಾಡದಿರುವ ಸಂಕಲ್ಪ (ಅವಿಹಿಂಸಾ ಸಂಕಲ್ಪ) ಇವನ್ನು ಕುಶಲ ಸಂಕಲ್ಪಗಳೆಂದು ಕರೆಯುತ್ತಾರೆ.</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>ಈ ಕುಶಲ ಸಂಕಲ್ಪಗಳು ಎಲ್ಲಿಂದ ಹುಟ್ಟುತ್ತವೆ? ಅವುಗಳ ಮೂಲವೆಂದರೆ: ಅವು ಗ್ರಹಿಕೆ (ಸಂಜ್ಞೆ)ಯಿಂದಲೇ ಹುಟ್ಟುತ್ತವೆ. ಗ್ರಹಿಕೆ ಎಂದರೆ ಏನು? ಗ್ರಹಿಕೆ ಅನೇಕ ವಿಧ ಮತ್ತು ನಾನಾ ಪ್ರಕಾರದ್ದು ಆದರೂ ತ್ಯಾಗ, ದುರಾಲೋಚನಾರಹಿತ, ಅವಿಹಿಂಸಾತ್ಮಕವಾದ ಗ್ರಹಿಕೆ ಇದೆ. ಕುಶಲ ಸಂಕಲ್ಪಗಳು ಇದರಿಂದ ಉದಿಸಿ ಬರುತ್ತವೆ.</p>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>ಈ ಕುಶಲ ಸಂಕಲ್ಪಗಳನ್ನು ನಿಶ್ಶೇಷವಾಗಿ ನಿರೋಧವಾಗುವುದು ಎಲ್ಲಿ? ಅವುಗಳ ನಿರೋಧ ಹೀಗಿದೆ: ಇಲ್ಲಿ ಒಬ್ಬ ಭಿಕ್ಖುವು ಸವಿತಕ್ಕ ಮತ್ತು ಸವಿಚಾರಗಳನ್ನು ನಿಲ್ಲಿಸಿ ಎರಡನೆ ಝಾನವನ್ನು ಪ್ರವೇಶಿಸುತ್ತಾನೆ. ಈ ಝಾನದಲ್ಲಿರಲು ಆತ್ಮವಿಶ್ವಾಸ ಏಕಾಗ್ರತೆಗಳು ಮೂಡಿ ವಿತಕ್ಕ ವಿಚಾರಗಳು ಹೋಗಿ ಸಮಾಧಿ ಸ್ಥಿತಿಯಿಂದುದಯವಾದ ಆನಂದ ಸುಖಗಳು ಇರುತ್ತವೆ. ಇಲ್ಲಿ ಕುಶಲ ಸಂಕಲ್ಪಗಳು ನಿಶ್ಶೇಷವಾಗಿ ನಿರೋಧವಾಗುತ್ತವೆ20.</p>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>ಏನನ್ನು ಸಾಧನೆ ಮಾಡುವುದರಿಂದ ಈ ಕುಶಲ ಸಂಕಲ್ಪಗಳನ್ನು ನಿಲ್ಲಿಸುವ ಸಾಧನಾ ಮಾರ್ಗವನ್ನು ಹಿಡಿಯಬಹುದು? ಇಲ್ಲಿ ಒಬ್ಬ ಭಿಕ್ಖುವು ಅನುತ್ಪನ್ನವಾದ ಅಕುಶಲ ಧಮ್ಮಗಳು ಉತ್ಪನ್ನವಾಗದಂತೆ ಮಾಡಲು ಉತ್ಸಾಹವನ್ನು ಮೂಡಿಸಿಕೊಳ್ಳುತ್ತಾನೆ... ಅವನು ಉತ್ಪನ್ನವಾದ ಕುಶಲ ಧಮ್ಮಗಳ ಬೆಳವಣಿಗೆಗಾಗಿ, ಮುಂದುವರಿಕೆಗಾಗಿ ಮತ್ತು ಅವು ಮರೆಯಾಗದಂತಿರಲು, ಇನ್ನೂ ಬಲವಾಗಲು, ಹೆಚ್ಚಾಗಲು ಮತ್ತು ಅವುಗಳ ಸಾಕ್ಷಾತ್ಕಾರಕ್ಕಾಗಿ ಉತ್ಸಾಹವನ್ನು ಮೂಡಿಸಿಕೊಂಡು ಅದಕ್ಕಾಗಿ ಪ್ರಯತ್ನವನ್ನು ಮಾಡುತ್ತಾನೆ, ಚೈತನ್ಯವನ್ನು ಚಿಮ್ಮಿಸಿಕೊಳ್ಳುತ್ತಾನೆ, ಮನಸ್ಸು ಮಾಡುತ್ತಾ ಮುಂದುವರಿಯುತ್ತಾನೆ. ಒಬ್ಬನು ಹೀಗೆ ಅಭ್ಯಾಸ ಮಾಡುವುದರಿಂದ ಕುಶಲ ಸಂಕಲ್ಪಗಳ ನಿರೋಧ ಮಾರ್ಗದಲ್ಲಿ ಮುಂದುವರಿಯುತ್ತಾನೆ21.</p>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>12. ಥಪತಿಯೇ, ನಾನು ಈಗ ಒಬ್ಬ ಮನುಷ್ಯನು ಯಾವ ಹತ್ತು ಗುಣಗಳನ್ನು ಹೊಂದಿದರೆ ಅವನು ಪುರುಷ ಶ್ರೇಷ್ಠನೂ ಕುಶಲ ಸಂಪನ್ನನೂ ಉತ್ತಮೋತ್ತಮವಾದುದನ್ನು ಗಳಿಸಿದ ಅಜೇಯ ಸಮಣನಾಗುತ್ತಾನೆ ಎಂಬುದನ್ನು ವರ್ಣಿಸಿದೆ? ಇಲ್ಲಿ ಒಬ್ಬ ಭಿಕ್ಖುವು ಅಸೇಖನಾಗಿಯೇ ಸಮ್ಯಕ್ದೃಷ್ಟಿ ಉಳ್ಳವನಾಗಿರುತ್ತಾನೆ (ಅಸೇಖ ಎಂದರೆ ತರಬೇತಿ ಅಥವಾ ಅಭ್ಯಾಸ. ಬೇಕಿರದವರು ಎಂದು; ಅರಹತರನ್ನು ಅಸೇಖರೆಂದು ಕರೆಯುತ್ತಾರೆ), ಅಸೇಖನಾಗಿಯೇ ಸಮ್ಯಕ್ ಸಂಕಲ್ಪವುಳ್ಳವನಾಗುತ್ತಾನೆ, ಅಸೇಖನಾಗಿಯೇ ಸಮ್ಯಕ್ ವಚನವುಳ್ಳವನಾಗಿರುತ್ತಾನೆ, ಅಸೇಖನಾಗಿಯೇ ಸಮ್ಯಕ್ ಕರ್ಮವನ್ನು ಹೊಂದಿದವನಾಗಿರುತ್ತಾನೆ; ಅಸೇಖವಾಗಿಯೇ ಸಮ್ಯಕ್ ಅಜೀವವನ್ನು (ಬದುಕು, ದುಡಿಮೆ) ಹೊಂದಿದವನಾಗಿರುತ್ತಾನೆ, ಅಸೇಖನಾಗಿಯೇ ಸಮ್ಯಕ್ ವ್ಯಾಯಾಮ (ಪ್ರಯತ್ನ ಅಥವಾ ಶ್ರಮ) ದವನಾಗಿರುತ್ತಾನೆ, ಅಸೇಖನಾಗಿಯೇ ಸಮ್ಯಕ್ ಸತಿ (ಜಾಗ್ರತಿ ಮಾನಸಿಕ ಎಚ್ಚರ) ಉಳ್ಳವನಾಗಿರುತ್ತಾನೆ, ಅಸೇಖನಾಗಿಯೇ ಸಮ್ಯಕ್ ಸಮಾಧಿಯನ್ನು ಹೊಂದಿರುವವನಾಗಿರುತ್ತಾನೆ, ಅಸೇಖನಾಗಿಯೇ ಸಮ್ಯಕ್ ಜ್ಞಾನವನ್ನು ಹೊಂದಿದವನಾಗಿರುತ್ತಾನೆ, ಅಸೇಖವಾಗಿಯೇ ಸಮ್ಯಕ್ ವಿಮುಕ್ತಿಯನ್ನು ಹೊಂದಿದವನಾಗಿರುತ್ತಾನೆ. ಯಾವಾಗ ಒಬ್ಬ ಮನುಷ್ಯನು ಈ ಹತ್ತು ಗುಣಗಳನ್ನು ಹೊಂದಿರುತ್ತಾನೊ ಅವನನ್ನು ಉತ್ತಮೋತ್ತಮವಾದುದನ್ನು ಗಳಿಸಿದ ಅಜೇಯ ಸಮಣನೆಂದು ವರ್ಣಿಸುತ್ತೇನೆ.</p>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a>ಭಗವಾನರು ಹೀಗೆ ನುಡಿದರು. ಸ್ಪೂರ್ತಿ ಪಡೆದ ಥಪತಿ ಪಂಚಕಂಗನು ಭಗವಾನರ ಉಪದೇಶವನ್ನು ಅಭಿನಂದಿಸಿದನು.</p>
    <h2>ಇಲ್ಲಿಗೆ ಸಮಣಮಂಡಿಕ ಸುತ್ತ ಮುಗಿಯಿತು </h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>