<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 14: ದುಃಖ ರಾಶಿಯ ಚಿಕ್ಕ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn14' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಸಿಂಹನಾದ ವರ್ಗ </li>
      </ul>
      <h1 class='sutta-title'>14. ದುಃಖ ರಾಶಿಯ ಚಿಕ್ಕ ಸುತ್ತ</h1>
    </header>

    <h2>1. ಅಲ್ಪಸುಖ ಅತಿಯಾದ ದುಃಖಕ್ಕಾಗಿ ಕಾಮಸುಖಗಳು</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಶಾಕ್ಯರ ನಡುವೆ ಕಪಿಲವಸ್ತುವಿನ ಆಲದ ಮರದ ತೋಪಿನಲ್ಲಿ ತಂಗಿದ್ದರು. ಆಗ ಮಹಾನಾಮ ಎಂಬ ಶಾಕ್ಯನು205 ಭಗವಾನರಿದ್ದ ಕಡೆಗೆ ಹೋಗಿ, ಭಗವಾನರಿಗೆ ನಮಸ್ಕರಿಸಿ ಒಂದುಕಡೆ ಕುಳಿತುಕೊಂಡನು. ಒಂದುಕಡೆ ಕುಳಿತುಕೊಂಡ ಮಹಾನಾಮ ಎಂಬ ಶಾಕ್ಯನು ಭಗವಾನರಿಗೆ ಹೀಗೆ ಹೇಳಿದನು - “ಭಂತೇ, ಬಹಳ ಕಾಲದಿಂದ ಭಗವಾನರು ಹೀಗೆ ಧರ್ಮವನ್ನು ಉಪದೇಶಿಸಿದ್ದಾರೆ ಎಂದು ತಿಳಿದುಕೊಂಡಿದ್ದೇನೆ - ‘ಲೋಭವು ಮನಸ್ಸಿನ ಉಪಕ್ಲೇಶ, ದ್ವೇಷವು ಮನಸ್ಸಿನ ಉಪಕ್ಲೇಶ, ಮೋಹವು ಮನಸ್ಸಿನ ಉಪಕ್ಲೇಶ’ ಎಂದು. ಇಷ್ಟಾದರೂ ಕೂಡ ಒಂದೊಂದು ಸಲ ನನ್ನ ಮನಸ್ಸಿನ ಮೇಲೆ ಲೋಭ ವಿಚಾರಗಳು ದಾಳಿಯಿಟ್ಟು ಬೀಡುಬಿಡುತ್ತವೆ. ಆಗ ಭಂತೇ, ನನಗೆ ಹೀಗನಿಸುತ್ತದೆ- ‘ನನ್ನೊಳಗಡೆ ತೊರೆಯದೆ ಒಳಗೇ ಉಳಿದುಕೊಂಡಿರುವ ಯಾವ ಮನೋಧರ್ಮದ (ವೃತ್ತಿ) ಕಾರಣದಿಂದಾಗಿಯಾದರೂ ಒಂದೊಂದುಸಲ ಲೋಭ ವಿಚಾರಗಳು ದಾಳಿಯಿಟ್ಟು ಬೀಡುಬಿಡುತ್ತವೆ, ದ್ವೇಷ ವಿಚಾರಗಳು ದಾಳಿಯಿಟ್ಟು ಬೀಡುಬಿಡುತ್ತವೆ, ಮೋಹ ವಿಚಾರಗಳು ದಾಳಿಯಿಟ್ಟು ಬೀಡುಬಿಡುತ್ತವೆ”206 ಎಂದು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>2. “ಮಹಾನಾಮ, ನಿನ್ನೊಳಗೆ ಕಳೆದು ಹೋಗದೇ ಹಾಗೇ ಉಳಿದಿರುವ ಯಾವ ಧರ್ಮವಿದೆಯೋ ಅದರ ಕಾರಣದಿಂದಾಗಿ ನಿನಗೆ ಒಂದೊಂದು ಸಲ ಲೋಭ ವಿಚಾರಗಳು ಮನಸ್ಸಿನ ಮೇಲೆ ದಾಳಿಯಿಟ್ಟು ಬೀಡು ಬಿಡುತ್ತವೆ, ದ್ವೇಷ ವಿಚಾರಗಳು ದಾಳಿಯಿಟ್ಟು ಬೀಡುಬಿಡುತ್ತವೆ, ಮೋಹ ವಿಚಾರಗಳು ದಾಳಿಯಿಟ್ಟು ಬೀಡುಬಿಡುತ್ತವೆ. ಮಹಾನಾಮ ನಿನ್ನೊಳಗೇ ಹಾಗೇ ಉಳಿದಿರುವ ಧರ್ಮವನ್ನು ತೊರೆದದ್ದಾದರೆ ನೀನು ಗೃಹಸ್ಥ ಜೀವನವನ್ನು ಮಾಡುವುದಿಲ್ಲ ಮತ್ತು ಕಾಮಸುಖಗಳನ್ನು ಭೋಗಿಸುವುದಿಲ್ಲ.207 ಮಹಾನಾಮ, ಆ ಮನೋಧರ್ಮವು ನಿನ್ನಲ್ಲಿ ಹಾಗೆ ಹೋಗದೇ ಇರುವ ಕಾರಣವೇನಿದೆ, ಅದರಿಂದಲೇ ನೀನು ಗೃಹಸ್ಥ ಜೀವನವನ್ನು ನಡೆಸುತ್ತೀಯೆ, ಕಾಮ ಸುಖಗಳನ್ನು ಭೋಗಿಸುತ್ತೀಯೆ.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>3. “ಕಾಮಸುಖಗಳು ಸ್ವಲ್ಪ ಸುಖಕೊಟ್ಟು ಅತಿ ದುಃಖಕಾರಿಗಳೂ ಅತಿ ಹತಾಶಕಾರಿಗಳೂ ಆಗಿವೆ. ಅವುಗಳಲ್ಲಿ ಎಂಥ ಅಪಾಯ ಇದೆಯೋ’ ಎಂದು ಮಹಾನಾಮ, ಈ ರೀತಿ ಆರ್ಯ ಶ್ರಾವಕನಿಗೆ ಯಥಾರ್ಥವಾಗಿ ಸಮ್ಯಕ್ ಪ್ರಜ್ಞಾಪೂರ್ವಕವಾಗಿ ಸರಿಯಾದ ದೃಷ್ಟಿಯು ಉಂಟಾದರೂ ಕೂಡ ಅವನು ಕಾಮದಿಂದ ಬೇರೆಯಾಗದೆ ಅಕುಶಲ ಧರ್ಮಗಳಿಂದ ಬೇರೆಯಾಗದೆ ಆನಂದ ಸುಖಗಳನ್ನು ಅಥವಾ ಅವಕ್ಕಿಂತ ಹೆಚ್ಚು ಶಾಂತಿದಾಯಕವಾದುದನ್ನು ಪಡೆದುಕೊಳ್ಳಲಾರನು. ಆಗ ಅವನು ಕಾಮಸುಖಗಳಲ್ಲಿ ಹೊರಳಾಡದೆ ಇರುವುದಿಲ್ಲ.208 ಮಹಾನಾಮ, ಆದರೆ ಆರ್ಯಶ್ರಾವಕನಿಗೆ ‘ಸ್ವಲ್ಪವೇ ಸುಖ ಕೊಡುವ ಕಾಮ, ಅತಿ ದುಃಖಕಾರಿ, ಅತಿ ಹತಾಶಕಾರಿ. ಅವುಗಳಲ್ಲಿ ಎಂಥ ಅಪಾಯ ಇದೆಯೋ’ ಎಂದು ಈ ರೀತಿ ಯಥಾರ್ಥವಾಗಿ ಸಮ್ಯಕ್ ಪ್ರಜ್ಞಾಪೂರ್ವಕವಾಗಿ ಸರಿಯಾದ ದೃಷ್ಟಿಯು ಯಾವಾಗ ಉಂಟಾಗುತ್ತದೋ ಆಗ ಅವನು ಕಾಮದಿಂದ ಬೇರೆಯಾಗಿ ಅಕುಶಲ ಧರ್ಮಗಳಿಂದ ಬೇರೆಯಾಗಿ ಆನಂದ ಸುಖಗಳನ್ನು ಅಥವಾ ಅವಕ್ಕಿಂತ ಹೆಚ್ಚು ಶಾಂತಿದಾಯಕವಾದುವುಗಳನ್ನು ಪಡೆದುಕೊಳ್ಳುತ್ತಾನೆ; ಆಗ ಅವನು ಕಾಮಸುಖಗಳಲ್ಲಿ ಹೊರಳಾಡುವುದಿಲ್ಲ.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>“ಮಹಾನಾಮ, ನನಗೂ ಕೂಡ ಸಂಬೋಧಿಗೆ ಮೊದಲು, ಸಂಬೋಧಿಯನ್ನು ಪಡೆಯದ ಬೋಧಿಸತ್ವನಾಗಿದ್ದಾಗ ‘ಕೊಂಚ ಸುಖ ಕೊಡುವ ಕಾಮ ಅತಿ ದುಃಖಕಾರಿ, ಅತಿ ಹತಾಶಕಾರಿ; ಅವುಗಳಲ್ಲಿ ಎಂಥ ಅಪಾಯ ಇದೆಯೋ’ ಎಂದು ಈ ರೀತಿ, ಯಥಾರ್ಥವಾಗಿ ಸಮ್ಯಕ್ ಪ್ರಜ್ಞಾಪೂರ್ವಕವಾಗಿ ಸರಿಯಾದ ದೃಷ್ಟಿಯು ಉಂಟಾಯಿತು; ಆದರೂ ಕೂಡ ಕಾಮದಿಂದ ಬೇರೆಯಾಗಿ, ಅಕುಶಲ ಧರ್ಮಗಳಿಂದ ಬೇರೆಯಾಗಿ ಆನಂದ ಸುಖಗಳನ್ನು ಅಥವಾ ಅವಕ್ಕಿಂತ ಹೆಚ್ಚು ಶಾಂತಿದಾಯಕವಾದುದನ್ನು ಪಡೆದುಕೊಳ್ಳಲಿಲ್ಲ; ಆಗ ನಾನು ಕಾಮಸುಖಗಳಲ್ಲಿ ಹೊರಳಾಡದೆ ಇರಲಿಲ್ಲ ಎಂಬುದನ್ನು ಮನಗಂಡೆನು. ಆದರೆ ಮಹಾನಾಮ, ಯಾವಾಗ ನನಗೆ ‘ಸ್ವಲ್ಪವೇ ಸುಖಕೊಡುವ ಕಾಮ ಅತಿ ದುಃಖಕಾರಿ, ಅತಿ ಹತಾಶಕಾರಿ ಅವುಗಳಲ್ಲಿ ಎಂಥ ಅಪಾಯ ಇದೆಯೋ’ ಎಂದು ಈ ರೀತಿ ಯಥಾರ್ಥವಗಿ ಸಮ್ಯಕ್ ಪ್ರಜ್ಞಾಪೂರ್ವಕವಾಗಿ, ಸರಿಯಾದ ದೃಷ್ಟಿಯು ಉಂಟಾಯಿತೋ ಆಗ ಕಾಮದಿಂದ ಬೇರೆಯಾಗಿ, ಅಕುಸಲ ಧರ್ಮಗಳಿಂದ ಬೇರೆಯಾಗಿ ಅಥವಾ ಅವಕ್ಕಿಂತ ಹೆಚ್ಚು ಶಾಂತಿದಾಯಕವಾದವುಗಳನ್ನು ಮನಗಂಡೆನು. ಆಗ ನಾನು ಕಾಮಸುಖಗಳಲ್ಲಿ ಇನ್ನು ಹೊರಳಾಡುವುದಿಲ್ಲ ಎಂದು ಮನಗಂಡೆನು.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>4. “ಮತ್ತೆ ಮಹಾನಾಮ, ಕಾಮಗಳ (ಆಸೆ) ತೃಪ್ತಿ ಹೇಗೆ? ಮಹಾನಾಮ, ಐದು ಕಾಮತಂತುಗಳಿವೆ. ಆ ಐದು ಯಾವುವು? ಕಣ್ಣಿನಿಂದ ತಿಳಿಯಬಹುದಾದ ರೂಪ; ಇಷ್ಟವಾದದ್ದು, ಅಪೇಕ್ಷಿತವಾದದ್ದು, ಮುದಗೊಳಿಸುವಂತಹದ್ದು, ಪ್ರಿಯರೂಪವಾದದ್ದು, ಕಾಮಸಂಬಂಧವಾದದ್ದು, ರಾಗೋತ್ತೇಜನಗೊಳಿಸುವಂತಹದ್ದು; ಕಿವಿಯಿಂದ ತಿಳಿಯಬಹುದಾದ ಶಬ್ಧ, ಮೂಗಿನಿಂದ ತಿಳಿಯಬಹುದಾದ ಗಂಧ (ವಾಸನೆ)... ನಾಲಿಗೆಯಿಂದ ತಿಳಿಯಬಹುದಾದ ರಸ... ಕಾಯದಿಂದ ತಿಳಿಯಬಹುದಾದ ಸ್ಪರ್ಶ... ಇಷ್ಟವಾದ್ದು, ಅಪೇಕ್ಷಿತವಾದದ್ದು, ಮುದಗೊಳಿಸುವಂತಹುದು, ಪ್ರಿಯರೂಪವಾದದ್ದು, ಕಾಮಸಂಬಂಧವಾದದ್ದು, ರಾಗೋತ್ತೇಜನಗೊಳಿಸುವಂತಹದ್ದು ಎಂಬಿವು. ಮಹಾನಾಮ, ಐದು ಕಾಮತಂತುಗಳು. ಮಹಾನಾಮ, ಈ ಐದು ಕಾಮತಂತುಗಳ ಮೂಲಕವೇ ಸುಖ ಸುಮನಸತೆ ಏನು ಉತ್ಪತ್ತಿಯಾಗುತ್ತದೋ - ಅದೇ ಕಾಮಗಳ ತೃಪ್ತಿ.</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>“ಮತ್ತೆ ಮಹಾನಾಮ, ಕಾಮಗಳಿಂದಾಗುವ ಅಪಾಯ ಏನು? ಇಲ್ಲಿ ಮಹಾನಾಮ, (ಕುಲಪುತ್ರರು) ಗೃಹಸ್ಥರು ಯಾವ ಉದ್ಯೋಗದಿಂದ ಜೀವನ ನಡೆಸುತ್ತಾರೋ, ಸುಂಕಿಗರಾಗಲಿ, ಲೆಕ್ಕಿಗರಾಗಿರಲಿ... ಅಲ್ಲದೇ ಮತ್ತೆ ಮಹಾನಾಮ, ಕಾಮಹೇತುವಾದ, ಕಾಮಮೂಲವಾದ, ಕಾಮಕಾರಣವಾದ ಈ ಎಲ್ಲಕ್ಕೂ ಕಾಮವೇ ಮೂಲಹೇತುವಾಗಿ ಕಾಯದಿಂದ ಪಾಪಗಳನ್ನು ಮಾಡುತ್ತಾರೆ, ಮಾತಿನಿಂದ ಪಾಪಗಳನ್ನು ಮಾಡುತ್ತಾರೆ, ಮನಸ್ಸಿನಿಂದ ಪಾಪಕರ್ಮಗಳನ್ನು ಮಾಡುತ್ತಾರೆ. ಅವರು ಕಾಯದಿಂದ ಪಾಪ ಕರ್ಮಗಳನ್ನು ಮಾಡಿ, ಮಾತಿನಿಂದ ಪಾಪ ಕರ್ಮಗಳನ್ನು ಮಾಡಿ, ಮನಸ್ಸಿನಿಂದ ಪಾಪ ಕರ್ಮಗಳನ್ನು ಮಾಡಿ, ಶರೀರದ ಅಂತ್ಯವಾಗಿ ಮರಣದ ನಂತರ ಹಾಳು ಲೋಕದಲ್ಲಿ ದುರ್ಗತಿಯಲ್ಲಿ ಪಾತಕದಲ್ಲಿ ನರಕದಲ್ಲಿ ಮತ್ತೆ ಹುಟ್ಟುತ್ತಾರೆ. ಮಹಾನಾಮ, ಇದೇ ಕಾಮದಿಂದ ಪರಲೋಕದಲ್ಲಿ ಸಂಭವಿಸಬಹುದಾದ ಅಪಾಯಗಳು. ದುಃಖದ ರಾಶಿ, ಕಾಮಹೇತು, ಕಾಮಮೂಲ, ಕಾಮನೆಲೆ, ಈ ಎಲ್ಲದರ ಕಾರಣ ಕಾಮವೇ.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>“ಆದರೆ ಮಹಾನಾಮ, ಆ ಕುಲಪುತ್ರರು ಈ ರೀತಿ ಶ್ರಮಪಟ್ಟರೆ, ಕಷ್ಟಪಟ್ಟರೆ, ಉದ್ಯಮಶೀಲರಾದರೆ ಅವರಿಗೆ ಸಂಪತ್ತು ಉತ್ಪಾದನೆಯಾಗುವುದಿಲ್ಲ. ಅವರು ಆಗ ಇವಕ್ಕೆ ಶೋಕಪಡುತ್ತಾರೆ, ಕೊರಗುತ್ತಾರೆ, ಅಳುತ್ತಾರೆ; ಎದೆ ಬಡಿದುಕೊಂಡು ಆಕ್ರಂದಿಸುತ್ತಾರೆ - ‘ನನ್ನ ಶ್ರಮವೆಲ್ಲಾ ವ್ಯರ್ಥವಾಯಿತು, ನನ್ನ ಉದ್ಯಮವೆಲ್ಲಾ ನಷ್ಟವಾಯಿತು’ ಎಂದು ಕ್ಷೋಭೆಗೊಳಗಾಗುತ್ತಾರೆ. ಮಹಾನಾಮ, ಇದೇ ಕಾಮದಿಂದ ಇಲ್ಲಿ ಈಗಲೇ ಆಗುವ ಅಪಾಯಗಳು. ಇದೇ ದುಃಖದ ರಾಶಿ; ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>“ಆದರೆ ಮಹಾನಾಮ, ಆ ಕುಲಪುತ್ರರು ಈ ರೀತಿ ಶ್ರಮಪಟ್ಟರೆ, ಕಷ್ಟಪಟ್ಟರೆ, ಉದ್ಯಮಶೀಲರಾದರೆ ಅವರಿಗೆ (ಸಂಪತ್ತು) ಉತ್ಪಾದನೆಯಾಗುತ್ತದೆ. ಆಗ ಈ ಸಂಪತ್ತನ್ನು ರಕ್ಷಿಸುವ ಕಾರಣಕ್ಕಾಗಿ ಅವರು ದುಃಖ-ದುಮ್ಮಾನವನ್ನು ಅನುಭವಿಸುತ್ತಾರೆ- ‘ನನ್ನ ಸಂಪತ್ತನ್ನು ರಾಜರು ತೆಗೆದುಕೊಳ್ಳುತ್ತಾರೋ ಏನೋ? ಕಳ್ಳರು ಅಪಹರಿಸುತ್ತಾರೋ, ಬೆಂಕಿಯಿಂದ ನಾಶವಾಗುತ್ತದೇನೋ, ಪ್ರವಾಹದಿಂದ ಕೊಚ್ಚಿಹೋಗುತ್ತದೇನೋ, ಅಪ್ರಿಯ ದಾಯಾದಿಗಳು ನಾಶಮಾಡುತ್ತಾರೋ ಏನೋ’ ಎಂದು. ಅವರು ಈ ರೀತಿ ರಕ್ಷಿಸುವಾಗ, ಕಾಪಾಡುವಾಗ ಆ ಸಂಪತ್ತುಗಳು ರಾಜರಿಂದ ತೆಗೆದುಕೊಳ್ಳಲ್ಪಡುತ್ತವೆ ಅಥವಾ ಕಳ್ಳರು ಅಪಹರಿಸುತ್ತಾರೆ, ಅಥವಾ ಬೆಂಕಿ ಸುಟ್ಟುಹಾಕುತ್ತದೆ ಅಥವಾ ಪ್ರವಾಹದಿಂದ ಕೊಚ್ಚಿಹೋಗುತ್ತದೆ ಅಥವಾ ಅಪ್ರಿಯ ದಾಯಾದಿಗಳು ನಾಶಮಾಡುತ್ತಾರೆ. ಅದರಿಂದ ಅವರು ಹೀಗೆ ಶೋಕಪಡುತ್ತಾರೆ, ಕೊರಗುತ್ತಾರೆ, ಅಳುತ್ತಾರೆ, ಎದೆಬಡಿದುಕೊಂಡು ಆಕ್ರಂದಿಸುತ್ತಾರೆ, ಕ್ಷೋಭೆಗೊಳಗಾಗುತ್ತಾರೆ- ‘ನನಗೆ ಏನೇನೆಲ್ಲಾ ಇತ್ತು, ಅದೆಲ್ಲಾ ಹೋಯಿತು’ ಎಂದು. ಮಹಾನಾಮ, ಇವೇ ಕಾಮಗಳಿಂದ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ; ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>“ಅಲ್ಲದೇ ಮತ್ತೆ ಮಹಾನಾಮ ಕಾಮಹೇತು ಕಾಮಮೂಲ ಕಾಮವೇ ನೆಲೆಯಾಗಿ ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ರಾಜರೂ ಕೂಡ ರಾಜರ ಜೊತೆ ಜಗಳ ಮಾಡುತ್ತಾರೆ, ಕ್ಷತ್ರಿಯರು ಕೂಡ ಕ್ಷತ್ರಿಯರ ಜೊತೆ ಜಗಳ ಮಾಡುತ್ತಾರೆ, ಬ್ರಾಹ್ಮಣರು ಕೂಡ ಬ್ರಾಹ್ಮಣರ ಜೊತೆ ಜಗಳ ಮಾಡುತ್ತಾರೆ, ಗೃಹಸ್ಥರು ಕೂಡ ಗೃಹಸ್ಥರ ಜೊತೆ ಜಗಳ ಮಾಡುತ್ತಾರೆ, ತಾಯಿಯು ಕೂಡ ಮಗನ ಜೊತೆ ಜಗಳ ಮಾಡುತ್ತಾಳೆ, ಮಗನೂ ಕೂಡ ತಾಯಿಯ ಜೊತೆ ಜಗಳ ಮಾಡುತ್ತಾನೆ, ತಂದೆ ಕೂಡ ಮಗನ ಜೊತೆ ಜಗಳ ಮಾಡುತ್ತಾನೆ, ಮಗನೂ ಕೂಡ ತಂದೆಯ ಜೊತೆ ಜಗಳ ಮಾಡುತ್ತಾನೆ, ಸಹೋದರರೂ ಕೂಡ ಸಹೋದರರ ಜೊತೆ ಜಗಳ ಮಾಡುತ್ತಾರೆ, ಸಹೋದರರೂ ಕೂಡ ಸಹೋದರಿಯರ ಜೊತೆ ಜಗಳ ಮಾಡುತ್ತಾರೆ, ಸಹೋದರಿಯರೂ ಕೂಡ ಸಹೋದರರ ಜೊತೆ ಜಗಳ ಮಾಡುತ್ತಾರೆ, ಸ್ನೇಹಿತರೂ ಕೂಡ ಸ್ನೇಹಿತರ ಜೊತೆ ಜಗಳ ಮಾಡುತ್ತಾರೆ. ಅವರು ಆ ಕಲಹಗಳಲ್ಲಿ ಕೂಗಾಟಗಳಲ್ಲಿ ವಿವಾದಗಳಲ್ಲಿ ಸಿಕ್ಕಿಕೊಂಡು ಪರಸ್ಪರ ಮುಷ್ಠಿ ಹಿಡಿದು ಆಕ್ರಮನ ಮಾಡುತ್ತಾರೆ, ಕಲ್ಲನ್ನು ಹಿಡಿದು ಕೂಡ ಆಕ್ರಮಣ ಮಾಡುತ್ತಾರೆ, ದಂಡವನ್ನು ಹಿಡಿದು ಕೂಡ ಆಕ್ರಮಣ ಮಾಡುತ್ತಾರೆ, ಆಯುಧಗಳನ್ನು ಹಿಡಿದು ಕೂಡ ಆಕ್ರಮನ ಮಾಡುತ್ತಾರೆ, ಅವರು ಅಲ್ಲಿ ಮರಣವನ್ನು ಕೂಡ ಹೊಂದುತ್ತಾರೆ ಅಥವಾ ಮರಣೋನ್ಮುಖವಾದ ದುಃಖವನ್ನು ಪಡೆಯುತ್ತಾರೆ. ಮಹಾನಾಮ, ಇವೇ ಕಾಮದಿಂದ ಇಲ್ಲಿ ಈಗಲೇ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ; ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>“ಅಲ್ಲದೇ ಮತ್ತೆ ಮಹಾನಾಮ, ಕಾಮಹೇತು ಕಾಮಮೂಲ ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ, ಒರೆ-ಕತ್ತಿ ಹಿಡಿದುಕೊಂಡು, ಬಿಲ್ಲು-ಬಾಣವನ್ನು ಸನ್ನದ್ಧ ಮಾಡಿಕೊಂಡು, ಪರಸ್ಪರರೂ ವ್ಯೂಹ ಮಾಡಿಕೊಂಡು, ಸಂಗ್ರಾಮ ಮಾಡುತ್ತಾರೆ. ಬಿರುಸಾಗಿ ಬಾಣ ಬಿಡುವ ಮೂಲಕ, ಬರ್ಜಿಯನ್ನು ಕೂಡ ಎಸೆಯುವ ಮೂಲಕ, ಕತ್ತಿಯನ್ನು ಝಳಪಿಸುವ ಮೂಲಕ; ಅಲ್ಲಿ ಅವರು ಬಾಣಗಳಿಂದ ಗಾಯಗೊಳ್ಳುತ್ತಾರೆ, ಬರ್ಜಿಗಳಿಂದ ಗಾಯಗೊಳ್ಳುತ್ತಾರೆ; ಕತ್ತಿಯಿಂದ ಕತ್ತನ್ನು ಕತ್ತರಿಸುತ್ತಾರೆ, ಅವರು ಅಲ್ಲಿ ಮರಣ ಹೊಂದುತ್ತಾರೆ ಅಥವಾ ಮರಣೋನ್ಮುಖವಾದ ದುಃಖವನ್ನು ಪಡೆಯುತ್ತಾರೆ. ಮಹಾನಾಮ, ಇವೇ ಕಾಮದಿಂದ ಇಲ್ಲೇ ಈಗಲೇ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಕಾಮಹೇತು, ಕಾಮಮೂಲ, ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ಒರೆ-ಕತ್ತಿ ಹಿಡಿದುಕೊಂಡು ಬಿಲ್ಲು-ಬಾಣವನ್ನು ಸನ್ನದ್ಧ ಮಾಡಿಕೊಂಡು ಜಾರುವ ಕೋಟೆಗಳನ್ನು ಆಕ್ರಮಿಸುತ್ತಾರೆ. ಬಿರುಸಾಗಿ ಬಾಣ ಬಿಡುವ ಮೂಲಕ, ಬರ್ಜಿಯನ್ನು ಎಸೆಯುವ ಮೂಲಕ, ಕತ್ತಿಯನ್ನು ಝಳಪಿಸುವುದರ ಮೂಲಕ, ಅಲ್ಲಿ ಅವರು ಬಾಣಗಳಿಂದ ಗಾಯಗೊಳ್ಳುತ್ತಾರೆ, ಬರ್ಜಿಗಳಿಂದ ಗಾಯಗೊಳ್ಳುತ್ತಾರೆ. ಅಥವಾ ಕುದಿಯುವ ಎಣ್ಣೆ ಎರಚುತ್ತಾರೆ, ಬಂಡೆ-ಕಬ್ಬಿಣದ ಗುಂಡು (ಮುಂತಾದ ಭಾರವಾದುದನ್ನು) ಎತ್ತಿಹಾಕುತ್ತಾರೆ. ಜಜ್ಜಿಸಿಬಿಡುತ್ತಾರೆ. ಕತ್ತಿಯಿಂದ ಕುತ್ತಿಗೆಯನ್ನು ಕತ್ತರಿಸುತ್ತಾರೆ. ಅವರು ಅಲ್ಲಿ ಮರಣ ಹೊಂದುತ್ತಾರೆ ಅಥವಾ ಮರಣೋನ್ಮುಖವಾದ ದುಃಖವನ್ನು ಪಡೆಯುತ್ತಾರೆ. ಭಿಕ್ಷುಗಳೇ, ಇದೇ ಕಾಮಗಳಿಂದ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ. ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>“ಅಲ್ಲದೇ ಮತ್ತೆ ಮಹಾನಾಮ, ಕಾಮಹೇತು, ಕಾಮಮೂಲ ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ಕನ್ನ ಹಾಕುತ್ತಾರೆ, ಕಳ್ಳತನ ಮಾಡುತ್ತಾರೆ, ದರೋಡೆಕೋರರಾಗುತ್ತಾರೆ, ಹೆದ್ದಾರಿ ಡಕಾಯಿತರಾಗುತ್ತಾರೆ, ವ್ಯಭಿಚಾರಿಗಳಾಗುತ್ತಾರೆ. ಅವರನ್ನು ರಾಜರು ಹಿಡಿಸಿ ನಾನಾರೀತಿಯ ಚಿತ್ರಹಿಂಸೆಗಳನ್ನು ಕೊಡಿಸುತ್ತಾರೆ- ಚಾಟಿಯಿಂದ ಹೊಡೆಸುತ್ತಾರೆ, ಬೆತ್ತದಿಂದ ಹೊಡೆಸುತ್ತಾರೆ, ಬಾರುಕೋಲಿನಿಂದ ಹೊಡೆಸುತ್ತಾರೆ, ಕೈಯನ್ನು ಕತ್ತರಿಸಿ ಹಾಕಿಸುತ್ತಾರೆ, ಕಾಲನ್ನು ಕತ್ತರಿಸಿ ಹಾಕಿಸುತ್ತಾರೆ, ಕೈ-ಕಾಲುಗಳೆರಡನ್ನೂ ಕತ್ತರಿಸಿ ಹಾಕಿಸುತ್ತಾರೆ, ಕಿವಿಯನ್ನು ಕತ್ತರಿಸಿ ಹಾಕಿಸುತ್ತಾರೆ, ಮೂಗನ್ನು ಕತ್ತರಿಸಿ ಹಾಕಿಸುತ್ತಾರೆ, ಕಿವಿ-ಮೂಗುಗಳೆರಡನ್ನೂ ಕತ್ತರಿಸಿ ಹಾಕಿಸುತ್ತಾರೆ; ಕುದಿಯುವ ಅಂಬಲಿಯನ್ನು ಪಾತ್ರೆಯಿಂದ (ಮೇಲೆ) ಹಾಕಿಸುತ್ತಾರೆ, ಶಂಖದ ರೀತಿಯಲ್ಲಿ (ಚರ್ಮ ಉರಿವಂತೆ) ತಲೆ ಬೋಳಿಸುತ್ತಾರೆ (ವಿಕೃತ) ರಾಹು ಮುಖದಂತೆ ಮಾಡಿಸುತ್ತಾರೆ, ಬೆಂಕಿಯ ಹಾರವನ್ನು ಹಾಕಿಸುತ್ತಾರೆ, ಕೈಗಳಿಗೆ ಉರಿವ ಬೆಂಕಿ ಹತ್ತಿಸುತ್ತಾರೆ, ಹರಿತವಾದ ಹುಲ್ಲಿನಂತಹುದರಿಂದ ಹಿಂಸಿಸುತ್ತಾರೆ, ತೊಗಟೆಯಂಥಹುದರಿಂದ ಅರೆಮೈಗೆ ತೊಡಿಸಿ (ಬೀದಿ) ಸುತ್ತಿಸುತ್ತಾರೆ, ಸಾರಂಗದಂತೆ (ಬಣ್ಣ ಬಳಿಸಿ) ಬೀದಿಗಳಲ್ಲಿ (ನಾಲ್ಕು ಕಾಲಿನಂತೆ) ಓಡಿಸುತ್ತಾರೆ, ಶರೀರಕ್ಕೆ ಕೊಕ್ಕೆ ಹಾಕಿಸುತ್ತಾರೆ, ದಂಡ ಶುಲ್ಕ ವಿಧಿಸುತ್ತಾರೆ, ಹುಲ್ಲಿನಂತೆ ಸಿವುಡುಗಟ್ಟಿಸಿ ಉರುಳಿಸುತ್ತಾರೆ,201 ಕುದಿಯುವ ಎಣ್ಣೆಯನ್ನು ಎರಚುತ್ತಾರೆ, ನಾಯಿಯಿಂದ ಕಚ್ಚಿಸಿ (ಮೈ) ಕೀಳಿಸುತ್ತಾರೆ, ಕತ್ತಿಯಿಂದ ಕುತ್ತಿಗೆಯನ್ನು ಕತ್ತರಿಸುತ್ತಾರೆ, ಜೀವಂತವಾಗಿ ಶೂಲಕ್ಕೇರಿಸುತ್ತಾರೆ, ಕತ್ತಿಯಿಂದ ತಲೆ ಕತ್ತರಿಸುತ್ತಾರೆ; ಅವರು ಅಲ್ಲಿಯೇ ಮರಣವನ್ನು ಕೂಡ ಹೊಂದುತ್ತಾರೆ ಅಥವಾ ಮರಣೋನ್ಮುಖ ದುಃಖವನ್ನು ಪಡೆಯುತ್ತಾರೆ. ಮಹಾನಾಮ, ಇದೇ ಕಾಮಗಳಿಂದ ಸಂಭವಿಸುವ ಅಪಾಯಗಳು; ಇದೇ ದುಃಖದ ರಾಶಿ ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>“ಅಲ್ಲದೇ ಮತ್ತೆ ಮಹಾನಾಮ, ಕಾಮಹೇತು, ಕಾಮಮೂಲ ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ಕಾಯದಿಂದ ಪಾಪಕರ್ಮಗಳನ್ನು ಮಾಡುತ್ತಾರೆ, ಮಾತಿನಿಂದ ಪಾಪಕರ್ಮಗಳನ್ನು ಮಾಡುತ್ತಾರೆ, ಮನಸ್ಸಿನಿಂದ ಪಾಪಕರ್ಮಗಳನ್ನು ಮಾಡುತ್ತಾರೆ. ಅವರು ಕಾಯದಿಂದ ಪಾಪಕರ್ಮಗಳನ್ನು ಮಾಡಿ, ಮಾತಿನಿಂದ ಪಾಪ ಕರ್ಮಗಳನ್ನು ಮಾಡಿ, ಮನಸ್ಸಿನಿಂದ ಪಾಪಕರ್ಮಗಳನ್ನು ಮಾಡಿ ದೇಹವನ್ನು ಬಿಟ್ಟವರಗಿ ಸಾವಿನ ನಂತರ ಅಪಾಯ ಲೋಕದಲ್ಲಿ ದುರ್ಗತಿಗೆ (ಪಾತಕಕ್ಕೆ)202 ಜಾರಿ, ನರಕದಲ್ಲಿ ಮರುಹುಟ್ಟು ಪಡೆಯುತ್ತಾರೆ. ಮಹಾನಾಮ, ಇವೇ ಕಾಮದ ಅಪಾಯಗಳು, ದುಃಖದ ರಾಶಿ, ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <h2>2. ಬಿಂಬಸಾರ ಬುದ್ಧರ ನಡುವೆ ಹೆಚ್ಚು ಸುಖವಾಗಿರುವವರು ಯಾರು ?</h2>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>5. “ಮಹಾನಾಮ, ಒಂದು ಸಂದರ್ಭದಲ್ಲಿ ನಾನು ರಾಜಗೃಹದಲ್ಲಿನ ಗಿಜ್ಝಕೂಟ ಪರ್ವತದಲ್ಲಿ ತಂಗಿದ್ದೆನು. ಆ ಸಮಯದಲ್ಲಿ ಅನೇಕ ನಿರ್ಗ್ರಂಥ (ಬತ್ತಲಿಗ) ಸಾಧುಗಳು ಇಸಿಗಿಲಿ ಪರ್ವತದ ಇಳಿಜಾರಿನ ಕಪ್ಪು ಬಂಡೆಯ ಮೇಲೆ ವಾಸಿಸುವವರಾಗಿ, ಸದಾ ನಿಂತೇ ಇರುವವರಾಗಿ, ಆಸನಗಳನ್ನು ತೊರೆದು ಹಠದಿಂದ, ದುಃಖಕರವಾದ ತೀವ್ರವಾದ ನಡುಗಿಸುವಂತಹ ಚುಚ್ಚುವಂತಹ ವೇದನೆಯನ್ನು ಅನುಭವಿಸುತ್ತಿದ್ದರು.209 ಆಗ ಮಹಾನಾಮ, ಸಾಯಂಕಾಲದ ಧ್ಯಾನದಿಂದ ಎದ್ದು ನಾನು ಇಸಿಗಿಲಿ ಪರ್ವತದ ಯಾವ ಇಳಿಜಾರಿನ ಕಪ್ಪು ಬಂಡೆಯ ಮೇಲೆ ನಿರ್ಗ್ರಂಥ ಸಾಧುಗಳಿದ್ದರೋ ಅಲ್ಲಿಗೆ ಹೋದೆ; ಅಲ್ಲಿಗೆ ಹೋಗಿ ಆ ನಿರ್ಗ್ರಂಥ ಸಾಧುಗಳಿಗೆ ಹೀಗೆ ಹೇಳಿದೆ- ‘ಆಯುಷ್ಮಂತರಾದ ನಿರ್ಗ್ರಂಥರೇ, ಯಾಕೆ ಸದಾ ನಿಂತೇ ಇರುವವರಾಗಿ, ಆಸನಗಳನ್ನು ತೊರೆದು ಹಠದಿಂದ ದುಃಖಕರವಾದ ತೀವ್ರವಾದ ನಡುಗಿಸುವಂತಹ ಚುಚ್ಚುವಂತಹ ವೇದನೆಯನ್ನು ಅನುಭವಿಸುತ್ತೀರಿ?’ ಎಂದು. ಹೀಗೆಂದಾಗ ಮಹಾನಾಮ, ಆ ನಿರ್ಗ್ರಂಥ ಸಾಧುಗಳು ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತರೇ, ನಿರ್ಗ್ರಂಥನಾದ ನಾಥಪುತ್ರ (ಮಹಾವೀರ)ನು ಸರ್ವಜ್ಞ, ಸರ್ವದರ್ಶಿ, ಪರಿಪೂರ್ಣವಾದ ಜ್ಞಾನದರ್ಶನವನ್ನು ಹೀಗೆ ಹೇಳಿಕೊಳ್ಳುತ್ತಾನೆ- ನಾನು ನಡೆಯುತ್ತಿರುವಾಗಾಗಲಿ ಅಥವಾ ನಿಂತಿರುವಾಗಾಗಲಿ ಅಥವಾ ಮಲಗಿರುವಾಗಾಗಲಿ ಅಥವಾ ಜಾಗರದಲ್ಲಾಗಲೀ ಅಥವಾ ಯಾವುದೇ ಕಾಲದಲ್ಲಿ ನಿರಂತರವಾಗಿ ಜ್ಞಾನ ದರ್ಶನವನ್ನು ಇಟ್ಟುಕೊಂಡಿರುತ್ತೇನೆ’ ಎಂದು. ಅವರು ಹೀಗೆ ಹೇಳಿದರು: ‘ನಿರ್ಗ್ರಂಥರೇ, ನೀವು ಹಿಂದಿನ ಜನ್ಮಗಳಲ್ಲಿ ಪಾಪಕರ್ಮಗಳನ್ನು ಮಾಡಿರುವವರಾಗಿದ್ದೀರಿ, ಅವುಗಳನ್ನು ಕಠೋರವಾದ, ದುಷ್ಕರವಾದ, ದೇಹದಂಡನೆಯಿಂದ ಹಿಂಗಿಸಿಕೊಳ್ಳಿ; ಇಲ್ಲಿ ಈಗ ಯಾವ ಕಾಯದ ಸಂಯಮವನ್ನು, ಮಾತಿನ ಸಂಯಮವನ್ನು, ಮನಸ್ಸಿನ ಸಂಯಮವನ್ನು ಉಳ್ಳವರಾಗುತ್ತೀರಿ, ಅದರಿಂದ ಮುಂದಿನ ಪಾಪಕರ್ಮಗಳು ಉಂಟಾಗುವುದಿಲ್ಲ. ಹೀಗೆ ಹಳೆಯ ಕರ್ಮಗಳನ್ನು ತಪಸ್ಸಿನ ಮೂಲಕ ಇಲ್ಲವಾಗಿಸಿಕೊಂಡು ಹೊಸದಾದ ಪಾಪಕರ್ಮಗಳನ್ನು ಮಾಡದೆ, ಮುಂದಕ್ಕೆ ಕರ್ಮಫಲಗಳಿಲ್ಲದಿರುವುದಕ್ಕೋಸ್ಕರ ಕರ್ಮ ಕ್ಷಯವಾಗುವುದರಿಂದ ಸರ್ವ ದುಃಖಗಳೂ ಹಿಂಗಿಹೋಗುತ್ತವೆ. ಇದೇ ನಮಗೆ ರುಚಿಸುತ್ತದೆ. ಇಷ್ಟವಾಗುತ್ತದೆ, ನಾವು ಅದರಿಂದ ಸ್ಫೂರ್ತಿ ಪಡೆಯುತ್ತೇವೆ’ ಎಂದು.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>6. “ಹೀಗೆಂದ ಮೇಲೆ ಮಹಾನಾಮ, ನಾನು ಆ ನಿರ್ಗ್ರಂಥರಿಗೆ ಹೀಗೆ ಹೇಳಿದೆನು- ‘ಆದರೆ ಆಯುಷ್ಮಂತರಾದ ನಿರ್ಗ್ರಂಥರೇ, ನೀವು ಪೂರ್ವ (ಜನ್ಮ)ದಲ್ಲಿ ಇದ್ದಿರೋ ಇರಲಿಲ್ಲವೋ ಎಂಬುದು ನಿಮಗೆ ಗೊತ್ತಿದೆಯೇನು?’ ಎಂದು. “ಆಯುಷ್ಮಂತರೇ, ಇದು ಗೊತ್ತೇ ಇಲ್ಲ” ಎಂದರು.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>“ಆದರೆ ಆಯುಷ್ಮಂತರಾದ ನಿರ್ಗ್ರಂಥರೇ, ನೀವು ಪೂರ್ವ (ಜನ್ಮ) ದಲ್ಲಿ ಪಾಪಕರ್ಮಗಳನ್ನು ಮಾಡಿದ್ದೇವೆಯೋ ಅಥವಾ ಪಾಪಕರ್ಮಗಳನ್ನು ಮಾಡಿಯೇ ಇಲ್ಲವೊ ಎಂಬುದು ನಿಮಗೆ ಗೊತ್ತಿದೆಯೇನು?’ ಎಂದು. “ಆಯುಷ್ಮಂತರೇ, ಇದು ಗೊತ್ತೇ ಇಲ್ಲ.”</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>“ಆದರೆ ಆಯುಷ್ಮಂತರಾದ ನಿರ್ಗ್ರಂಥರೇ, ಈ ಇಂತಿಂಥಹುದೇ ಪಾಪಕರ್ಮಗಳನ್ನು ಮಾಡಿದ್ದೇವೆ ಎಂಬುದು ನಿಮಗೆ ಗೊತ್ತಿದೆಯೇನು?’ ಎಂದು. “ಆಯುಷ್ಮಂತರೇ, ಇದು ಗೊತ್ತೇ ಇಲ್ಲ.”</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>“ಆದರೆ ಆಯುಷ್ಮಂತರಾದ ನಿರ್ಗ್ರಂಥರೇ, ಇಷ್ಟು ದುಃಖ ಹಿಂಗಿಹೋಗಿದೆ, ಅಥವಾ ಇಷ್ಟು ದುಃಖವನ್ನು ಹಿಂಗಿಸಬೇಕಾಗಿದೆ ಅಥವಾ ಇಷ್ಟು ದುಃಖವನ್ನು ಹಿಂಗಿಸಿದ ಮೇಲೆ, ಸರ್ವದುಃಖಗಳೂ ಹಿಂಗಿಹೋಗುತ್ತವೆ ಎಂಬುದು ನಿಮಗೆ ಗೊತ್ತಿದೆಯೇನು?” ಎಂದು. “ಆಯುಷ್ಮಂತರೇ ಇದು ಗೊತ್ತೇ ಇಲ್ಲ.”</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>“ಆದರೆ ಆಯುಷ್ಮಂತರಾದ ನಿರ್ಗ್ರಂಥರೇ, ಇಲ್ಲಿ ಈಗಲೇ ಅಕುಶಲ ಧರ್ಮಗಳನ್ನು ತೊರೆಯುವುದು ಮತ್ತು ಕುಶಲಧರ್ಮಗಳ ಅಭಿವೃದ್ಧಿ (ಮಾಡಿಕೊಳ್ಳುವುದು) ಎಂಬುದು ನಿಮಗೆ ಗೊತ್ತಿದೆಯೇನು?” ಎಂದು. “ಆಯುಷ್ಮಂತರೇ, ಇದು ಗೊತ್ತೇ ಇಲ್ಲ.”</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>“ಆದ್ದರಿಂದ ಆಯುಷ್ಮಂತರಾದ ನಿರ್ಗ್ರಂಥರೇ, ನಿಮಗೆ ಇವುಗಳು ಗೊತ್ತಿಲ್ಲವೆಂದು ತೋರುತ್ತದೆ. ಪೂರ್ವ ಜನ್ಮದಲ್ಲಿ ಇದ್ದೆವೋ ಇರಲಿಲ್ಲವೋ ಎಂಬುದು ಗೊತ್ತಿಲ್ಲ. ಪಾಪಕರ್ಮಗಳನ್ನು ಮಾಡಿದ್ದೇವೆಯೋ ಮಾಡಿಯೇ ಇಲ್ಲವೋ ಎಂಬುದು ಗೊತ್ತಿಲ್ಲ. ಈ ಇಂತಿಂಥಹುದೇ ಪಾಪಕರ್ಮಗಳನ್ನು ಮಾಡಿದ್ದೇವೆ ಎಂಬುದು ಗೊತ್ತಿಲ್ಲ. ಇಷ್ಟು ದುಃಖ ಹಿಂಗಿಹೋಗಿದೆ, ಇಷ್ಟು ದುಃಖ ಹಿಂಗಿಸಬೇಕಾಗಿದೆ, ಇಷ್ಟು ದುಃಖ ಹಿಂಗಿಸಿದ ಮೇಲೆ ಸರ್ವದುಃಖಗಳೂ ಹಿಂಗಿ ಹೋಗುತ್ತವೆ ಎಂಬುದು ಗೊತ್ತಿಲ್ಲ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>“ಇಲ್ಲೇ ಈಗಲೇ ಅಕುಶಲ ಧರ್ಮಗಳ ತೊರೆಯುವಿಕೆ ಕುಶಲ ಧರ್ಮಗಳ ಅಭಿವೃದ್ಧಿ (ಮಾಡಿಕೊಳ್ಳುವುದು) ಎಂಬುದು ಗೊತ್ತಿಲ್ಲ. ಹೀಗಿರುವುದರಿಮದ ಆಯುಷ್ಮಂತರಾದ ನಿರ್ಗ್ರಂಥರೇ, ಯಾರು ಲೋಕದಲ್ಲಿ ಕೊಲೆಗಾರರಾಗಿ, ನೆತ್ತರು ಹರಿಸುವವರಾಗಿ, ಕ್ರೂರಕರ್ಮಿಗಳಾಗಿ ಮನುಷ್ಯರ ಮಧ್ಯೆ ಹುಟ್ಟಿಬರುತ್ತಾರೋ ಅವರು ನಿರ್ಗ್ರಂಥರ ಮಧ್ಯದಲ್ಲಿಯೇ ಸನ್ಯಾಸಿಗಳಾಗುತ್ತಾರೆ” ಎಂದು.</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>“ಆಯುಷ್ಮಂತರಾದ ಗೋತಮರೇ, ಸುಖದಿಂದ ಸುಖವನ್ನು ಪಡೆದುಕೊಳ್ಳಲಾಗದು, ದುಃಖದಿಂದ ಸುಖವನ್ನು ಪಡೆದುಕೊಳ್ಳಬಹುದು; ಆಯುಷ್ಮಂತರಾದ ಗೋತಮರೇ, ಸುಖದಿಂದ ಸುಖವನ್ನು ಪಡೆಯುವುದು ಸಾಧ್ಯವಿದ್ದಿದ್ದರೆ ಮಗಧ ರಾಜನಾದ ಸೇನಿಯಾ ಬಿಂಬಸಾರನು ಸುಖವನ್ನು ಪಡೆಯುತ್ತಿದ್ದ. ಮಗಧ ರಾಜನಾದ ಸೇನಿಯಾ ಬಿಂಬಸಾರನು ಆಯುಷ್ಮಂತರಾದ ಗೋತಮರಿಗಿಂತ ಹೆಚ್ಚು ಸುಖದಿಂದ ಬಾಳುತ್ತಿದ್ದ” ಎಂದು.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>“ಖಂಡಿತವಾಗಿ ಆಯುಷ್ಮಂತರಾದ ನಿರ್ಗ್ರಂಥರು ತಟ್ಟನೆ ಆಲೋಚಿಸದೆ ಈ ಮಾತುಗಳನ್ನು ಆಡಿದ್ದೀರಿ, ‘ಆಯುಷ್ಮಂತರಾದ ಗೋತಮರೇ, ಸುಖದಿಂದ ಸುಖವನ್ನು ಪಡೆದುಕೊಳ್ಳಲಾಗದು, ದುಃಖದಿಂದ ಸುಖವನ್ನು ಪಡೆದುಕೊಳ್ಳಬಹುದು; ಆಯುಷ್ಮಂತರಾದ ಗೋತಮರೇ, ಸುಖದಿಂದ ಸುಖವನ್ನು ಪಡೆಯುವುದು ಸಾಧ್ಯವಿದ್ದಿದ್ದರೆ ಮಗಧ ರಾಜನಾದ ಸೇನಿಯಾ ಬಿಂಬಸಾರನೂ ಸುಖವನ್ನು ಪಡೆಯುತ್ತಿದ್ದ. ಮಗಧ ರಾಜನಾದ ಸೇನಿಯಾ ಬಿಂಬಸಾರನು ಆಯುಷ್ಮಂತರಾದ ಗೋತಮರಿಗಿಂತ ಹೆಚ್ಚು ಸುಖದಿಂದ ಬಾಳುತ್ತಿದ್ದ’ ಎಂದು. ಹಾಗೆ ನೋಡಿದರೆ ನನ್ನನ್ನೇ ಹೀಗೆ ಕೇಳಬೇಕಾಗಿತ್ತು- ಇಬ್ಬರು ಆಯುಷ್ಮಂತರಲ್ಲಿ ಯಾರು ಹೆಚ್ಚು ಸುಖದಿಂದ ಬಾಳುವವರು, ಮಗಧ ರಾಜನಾದ ಸೇನಿಯಾ ಬಿಂಬಸಾರನೋ ಅಥವಾ ಆಯುಷ್ಮಂತರಾದ ಗೋತಮರೋ?” ಎಂದು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>“ಖಂಡಿತವಾಗಿ ಆಯುಷ್ಮಂತರಾದ ಗೋತಮರೇ, ತಟ್ಟನೆ ಆಲೋಚಿಸದೆ ನಾವು ಈ ಮಾತುಗಳನ್ನು ಆಡಿದ್ದೇವೆ- ‘ಆಯುಷ್ಮಂತರಾದ ಗೋತಮರೇ, ಸುಖದಿಂದ ಸುಖವನ್ನು ಪಡೆದುಕೊಳ್ಳಲಾಗದು, ದುಃಖದಿಂದ ಸುಖವನ್ನು ಪಡೆದುಕೊಳ್ಳಬಹುದು; ಆಯುಷ್ಮಂತರಾದ ಗೋತಮರೇ, ಸುಖದಿಂದ ಸುಖವನ್ನು ಪಡೆಯುವುದು ಸಾಧ್ಯವಿದ್ದಿದ್ದರೆ ಮಗಧ ರಾಜನಾದ ಸೇನಿಯಾ ಬಿಂಬಸಾರನೂ ಸುಖವನ್ನು ಪಡೆಯುತ್ತಿದ್ದ. ಮಗಧ ರಾಜನಾದ ಸೇನಿಯಾ ಬಿಂಬಸಾರನು ಆಯುಷ್ಮಂತರಾದ ಗೋತಮರಿಗಿಂತ ಹೆಚ್ಚು ಸುಖದಿಂದ ಬಾಳುತ್ತಿದ್ದ’ ಎಂದು. ಇದ್ದರಿರಲಿ ಬಿಡಿ, ಈಗಲೇ ಆಯುಷ್ಮಂತರಾದ ಗೋತಮರನ್ನು ಕೇಳುತ್ತೇವೆ- ಈ ಇಬ್ಬರು ಆಯುಷ್ಮಂತರಲ್ಲಿ ಯಾರು ಹೆಚ್ಚು ಸುಖದಿಂದ ಬಾಳುವವರು, ಮಗಧರಾಜನಾದ ಸೇನಿಯಾ ಬಿಂಬಸಾರನೋ ಅಥವಾ ಆಯುಷ್ಮಂತರಾದ ಗೋತಮರೋ?’ ಎಂದು.</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>“ಹಾಗಿದ್ದರೆ ಆಯುಷ್ಮಂತರಾದ ನಿರ್ಗ್ರಂಥರೇ, ನಿಮ್ಮನ್ನೇ ಮರುಪ್ರಶ್ನೆ ಮಾಡುತ್ತೇನೆ, ನಿಮಗೆ ಸರಿಕಂಡಂತೆ ಉತ್ತರ ನೀಡಿ. ಆಯುಷ್ಮಂತರಾದ ನಿರ್ಗ್ರಂಥರೇ, ನಿಮಗೇನನಿಸುತ್ತದೆ, ಮಗಧ ರಾಜನಾದ ಸೇನಿಯಾ ಬಿಂಬಸಾರನು ಏಳು ಹಗಲು ಏಳು ರಾತ್ರಿ ಕಾಯವನ್ನು ಕದಲಿಸದೆ, ಮಾತನ್ನೇ ಆಡದೆ, ಏಕಾಂತ ಸುಖವನ್ನು ಅನುಭವಿಸುತ್ತಾ ಬಾಳುತ್ತಾನೆಯೇ?” ಎಂದು. “ಆಯುಷ್ಮಂತರೇ, ಇಲ್ಲವೇ ಇಲ್ಲ.”</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>“ಹಾಗಿದ್ದರೆ ಆಯುಷ್ಮಂತರಾದ ನಿರ್ಗ್ರಂಥರೇ, ನಿಮಗೇನನಿಸುತ್ತದೆ, ಮಗಧ ರಾಜನಾದ ಸೇನಿಯಾ ಬಿಂಬಸಾರನು ಆರು ಹಗಲು ಆರು ರಾತ್ರಿ... ಐದು ಹಗಲು ಐದು ರಾತ್ರಿ... ನಾಲ್ಕು ಹಗಲು ನಾಲ್ಕು ರಾತ್ರಿ... ಮೂರು ಹಗಲು ಮೂರು ರಾತ್ರಿ... ಎರಡು ಹಗಲು ಎರಡು ರಾತ್ರಿ... ಒಂದು ಹಗಲು ಒಂದು ರಾತ್ರಿ ಕಾಯವನ್ನು ಕದಲಿಸದೆ, ಮಾತನ್ನೇ ಆಡದೆ, ಏಕಾಂತ ಸುಖವನ್ನು ಅನುಭವಿಸುತ್ತಾ ಬಾಳುತ್ತಾನೆಯೇ?” ಎಂದು. “ಆಯುಷ್ಮಂತರೇ! ಇಲ್ಲಬಿಡಿ” (ಎಂದರು).</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>“ಆಯುಷ್ಮಂತರಾದ ನಿರ್ಗ್ರಂಥರೇ, ನಾನಾದರೋ ಕಾಯವನ್ನು ಅಲುಗಿಸದೆ ಮಾತನ್ನೇ ಆಡದೆ, ಒಂದು ರಾತ್ರಿ ಒಂದು ಹಗಲು ಏಕಾಂತ ಸುಖವನ್ನು ಅನುಭವಿಸುತ್ತಾ ಬಾಳಬಲ್ಲೆ. ನಾನಾದರೋ ಆಯುಷ್ಮಂತರಾದ ನಿರ್ಗ್ರಂಥರೇ, ಕಾಯವನ್ನು ಅಲುಗಿಸದೆ ಮಾತನ್ನೇ ಆಡದೆ ಎರಡು ರಾತ್ರಿ ಎರಡು ಹಗಲು... ಮೂರು ರಾತ್ರಿ ಮೂರು ಹಗಲು... ನಾಲ್ಕು ರಾತ್ರಿ ನಾಲ್ಕು ಹಗಲು... ಐದು ರಾತ್ರಿ ಐದು ಹಗಲು... ಆರು ರಾತ್ರಿ ಆರು ಹಗಲು... ಏಳು ರಾತ್ರಿ ಏಳು ಹಗಲು ಏಕಾಂತ ಸುಖವನ್ನು ಅನುಭವಿಸುತ್ತಾ ಬಾಳಬಲ್ಲೆ211 ಆಯುಷ್ಮಂತರಾದ ನಿರ್ಗ್ರಂಥರೇ, ನಿಮಗೇನನಿಸುತ್ತದೆ, ಹಾಗಿದ್ದರೆ ಸುಖವಾಗಿ ಬಾಳುವವರು ಯಾರು, ಮಗಧ ರಾಜನಾದ ಸೇನಿಯಾ ಬಿಂಬಸಾರನೋ ಅಥವಾ ನಾನೋ’ ಎಂದು. ‘ಹಾಗಿದ್ದರೆ ಮಗಧ ರಾಜನಾದ ಸೇನಿಯಾ ಬಿಂಬಸಾರನಿಗಿಂತ ಆಯುಷ್ಮಂತರಾದ ಗೋತಮರೇ ಹೆಚ್ಚು ಸುಖದಿಂದ ಬಾಳುತ್ತಾರೆ’ ಎಂದು.</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>ಭಗವಾನರು ಹೀಗೆ ನುಡಿದರು. ಸ್ಫೂರ್ತಿಗೊಂಡ ಮಹಾನಾಮ ಎಂಬ ಶಾಕ್ಯನು ಭಗವಾನರ ನುಡಿಯನ್ನು ಅಭಿನಂದಿಸಿದನು.</p>
    <h2>ಇಲ್ಲಿಗೆ ದುಃಖರಾಶಿಯ ಚಿಕ್ಕ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>