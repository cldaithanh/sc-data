<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 18: ಸಿಹಿ ಉಂಡೆ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn18' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಸಿಂಹನಾದ ವರ್ಗ </li>
      </ul>
      <h1 class='sutta-title'>18. ಸಿಹಿ ಉಂಡೆ ಸುತ್ತ</h1>
    </header>

    <h2>1. ದಂಡಪಾಣಿಯ ಪ್ರಶ್ನೆಗೆ ಉತ್ತರ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಶಾಕ್ಯರ ನಡುವೆ ಕಪಿಲವಸ್ತುವಿನ ಆಲದ ಮರದ ತೋಪಿನಲ್ಲಿ ತಂಗಿದ್ದರು. ಆಗ ಭಗವಾನರು ಪೂರ್ವಾಹ್ನ ಸಮಯದಲ್ಲಿ ಕಾಷಾಯವನ್ನು ಧರಿಸಿ ಭಿಕ್ಷಾಪಾತ್ರೆ ಮತ್ತು ಮೇಲುದವನ್ನು ತೆಗೆದುಕೊಂಡು ಭಿಕ್ಷಕ್ಕಾಗಿ ಕಪಿಲವಸ್ತುವನ್ನು ಪ್ರವೇಶಿಸಿದರು. ಕಪಿಲವಸ್ತುವಿನಲ್ಲಿ ಭಿಕ್ಷೆಗೋಸ್ಕರ ತಿರುಗಿ ಊಟವಾದ ಮೇಲೆ ಭಿಕ್ಷೆಯಿಂದ ಹಿಂತಿರುಗಿ, ಹಗಲಿನ ಏಕಾಂತವಾಸಕ್ಕಾಗಿ (ಇಲ್ಲಿ ಏಕಾಂತವಾಸವೆಂದರೆ ಜ್ಞಾನಕ್ಕಾಗಿ ಎಂದು ತಿಳಿಯುವುದು) ಮಹಾವನವಿದ್ದಲ್ಲಿಗೆ ನಡೆದರು. ಮಹಾವನವನ್ನು ಹೊಕ್ಕು ಬಿದುರುಮೆಳೆ ಬುಡದಲ್ಲಿ ಹಗಲಿನ ಏಕಾಂತವಾಸಕ್ಕಾಗಿ ಕೂತರು, ದಂಡಪಾಣಿ ಎಂಬ ಶಾಕ್ಯ ಕಾಲಾಡಿಸುವುದಕ್ಕೋಸ್ಕರ (ಅಡ್ಡಾಡುವುದಕ್ಕಾಗಿ) ತಾರಾಡುತ್ತ, ಸುತ್ತಾಡುತ್ತ ಮಹಾವನವಿದ್ದಲ್ಲಿಗೆ ಹೋದನು. ಮಹಾವನವನ್ನು ಹೊಕ್ಕು ಎಲ್ಲಿ ಬಿದುರುಮೆಳೆಯಿತ್ತೋ, ಎಲ್ಲಿ ಭಗವಾನವರಿದ್ದರೋ ಅಲ್ಲಿ ಹೋದನು. ಅಲ್ಲಿ ಹತ್ತಿರ ಹೋಗಿ ಭಗವಾನರನ್ನು ಅಭಿವಂದಿಸಿದನು. ಅಭಿವಂದಿಸಿ ಕುಶಲ ಸಂಭಾಷಣೆಯಾದ ಮೇಲೆ ಒಂದು ಕೋಲಿನ ಮೇಲೆ ಬಾಗಿ ಒಂದು ಪಕ್ಕಕ್ಕೆ ನಿಂತನು. ಒಂದು ಪಕ್ಕಕ್ಕೆ ನಿಂತ ಆ ದಂಡಪಾಣಿ ಶಾಕ್ಯನು ಭಗವಾನರನ್ನು ಹೀಗೆ ಕೇಳಿದನು- ‘ಶ್ರಮಣನು ಏನನ್ನುತ್ತಾನೆ, ಏನು ಬೋಧಿಸುತ್ತಾನೆ’226 ಎಂದು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>“ಆಯುಷ್ಮಂತನೇ, ಯಾವುದನ್ನು ಹೇಳಿದರೆ ಈ ಲೋಕದಲ್ಲಿ- ದೇವರಿಂದ ಕೂಡಿದ, ಮಾರರಿಂದ ಕೂಡಿದ, ಬ್ರಹ್ಮರಿಂದ ಕೂಡಿದ, ಶ್ರಮಣ ಬ್ರಾಹ್ಮಣ ರಾಜ ಪ್ರಜೆಗಳೆಂಬ ಜನರಿಂದ ಕೂಡಿದ, ಈ ಎಲ್ಲ ಲೋಕದಲ್ಲಿ ಯಾವರೀತಿಯ ಜಗಳವಿರುವುದಿಲ್ಲವೋ ಮತ್ತು ಆ ಯಾವುದರಿಂದ ಒಬ್ಬ ಮುಕ್ತನು ಬದುಕಿರುವಾಗಲೇ ಕಾಮಕ್ಕೆ ಅಂಟಿಕೊಳ್ಳದೆ ನಿಶ್ಶಂಕೆಯಿಂದ, ಪೇಚಾಟವನ್ನು ತುಂಡರಿಸಿದವನಾಗಿ, ಭವದಿಂದ ಭವಕ್ಕೆ ವೀತರಾಗನಾಗಿ (ತೃಷ್ಣೆಯಿಂದ ಬಿಡುಗಡೆ ಹೊಂದಿರುವುದರಿಂದ) ಅದರಿಂದ ಗುರುತು (ಸಂಜ್ಞಾ)ಗಳು ಅಡಗಿ ಕೂತಿರುವುದಿಲ್ಲವೋ ಅಂಥದ್ದನ್ನೇ ಹೇಳುತ್ತೇನೆ, ಅಂಥದ್ದನ್ನೇ ಬೋಧಿಸುತ್ತೇನೆ”227 ಎಂದು.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>ಹೀಗೆಂದಮೇಲೆ ದಂಡಪಾಣಿ ಶಾಕ್ಯನು ತಲೆಯಲ್ಲಾಡಿಸಿ ನಾಲಿಗೆಯಿಂದ ತುಟಿ ಸವರಿಕೊಂಡು, ಹಣೆಯನ್ನು ತಿಕ್ಕಿಕೊಂಡು ದಂಡ (ಕೋಲು) ಊರಿಕೊಂಡು228 ಹೊರಟು ಹೋದನು.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>2. ಆಮೇಲೆ, ಭಗವಾನರು ಸಂಜೆ ಹೊತ್ತಿನಲ್ಲಿ ಧ್ಯಾನದಿಂದ ಮೇಲೆದ್ದು ಆಲದಮರದ ತೋಪಿದ್ದಲ್ಲಿ ಹೋದರು; ಅಲ್ಲಿ ಹೋಗಿ ಸಿದ್ಧಗೊಳಿಸಿದ್ದ ಆಸನದ ಮೇಲೆ ಕೂತರು. ಕೂತುಕೊಂಡ ಭಗವಾನರು ಭಿಕ್ಷುಗಳನ್ನು ಸಂಬೋಧಿಸಿದರು- “ಇಲ್ಲಿ ನಾನು ಭಿಕ್ಷುಗಳೇ ಪೂರ್ವಾಹ್ನ ಸಮಯದಲ್ಲಿ ಕಾಷಾಯ ವಸ್ತ್ರವನ್ನು ಧರಿಸಿ, ಭಿಕ್ಷಾಪಾತ್ರೆ ಹಿಡಿದು, ಮತ್ತು ಮೇಲುದವನ್ನು ಹೊದ್ದು ಭಿಕ್ಷೆಗಾಗಿ ಕಪಿಲವಸ್ತುವನ್ನು ಪ್ರವೇಶಿಸಿದೆನು. ಕಪಿಲವಸ್ತುವಿನಲ್ಲಿ ಭಿಕ್ಷಾಟನೆ ಮಾಡಿ ಊಟವಾದ ಮೇಲೆ ಭಿಕ್ಷಾಟನೆಯಿಂದ ಹಿಂತಿರುಗಿ ಮಹಾವನವಿದ್ದಲ್ಲಿಗೆ ಹಗಲಿನ ಏಕಾಂತವಾಸಕ್ಕೆ ಹೋದೆನು. ಮಹಾವನವನ್ನು ಹೊಕ್ಕು ಬಿದುರುಮೆಳೆ ಇದ್ದಲ್ಲಿ ಹಗಲಿನ ಏಕಾಂತವಾಸಕ್ಕೆ ಕೂತೆನು. ಭಿಕ್ಷುಗಳೇ, ದಂಡಪಾಣಿ ಎಂಬ ಶಾಕ್ಯನೂ ಕೂಡ ಕಾಲಾಡಿಸುವುದಕ್ಕೋಸ್ಕರ ತಾರಾಡುತ್ತ, ಸುತ್ತಾಡುತ್ತ ಮಹಾವನವಿದ್ದಲ್ಲಿಗೆ ಬಂದನು. ಭಿಕ್ಷುಗಳೇ, ಮಹಾವನವನ್ನು ಹೊಕ್ಕು ಬಿದುರುಮೆಳೆಯಿದ್ದಲ್ಲಿಗೆ ಬಂದನು, ಅಲ್ಲಿ ಬಂದು ನನ್ನನ್ನು ಅಭಿನಂದಿಸಿದನು. ಅಭಿನಂದಿಸಿ ಕುಶಲ ಸಂಭಾಷಣೆಯಾಡಿದ ಮೇಲೆ ಒಂದು ಕೋಲಿನ ಮೇಲೆ ಬಾಗಿ, ಒಂದು ಪಕ್ಕಕ್ಕೆ ನಿಂತನು. ಭಿಕ್ಷುಗಳೇ, ಒಂದು ಪಕ್ಕಕ್ಕೆ ನಿಂತ ಆ ದಂಡಪಾಣಿ ಶಾಕ್ಯನು ನನ್ನನ್ನು ಹೀಗೆ ಕೇಳಿದನು-</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>“ಶ್ರಮಣನು ಏನನ್ನುತ್ತಾನೆ, ಏನು ಬೋಧಿಸುತ್ತಾನೆ’ ಎಂದು. ಹೀಗೆಂದಾಗ ಭಿಕ್ಷುಗಳೇ, ನಾನು ದಂಡಪಾಣಿ ಶಾಕ್ಯನಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತನೇ, ಯಾವುದನ್ನು ಹೇಳಿದರೆ ಗುರುತು ಬಚ್ಚಿಟ್ಟುಕೊಳ್ಳುವುದಿಲ್ಲ... ಆಯುಷ್ಮಂತನೇ ಅಂಥದನ್ನೇ ಹೇಳುತ್ತೇನೆ, ಅಂಥದನ್ನೇ ಬೋಧಿಸುತ್ತೇನೆ’ ಎಂದು. ಹೀಗೆ ಹೇಳಿದ ಅವನು ದಂಡವೂರಿಕೊಂಡು ಹೊರಟು ಹೋದನು” ಎಂದು.</p>
    <h2>2. ಭಗವಾನರ ಸಂಕ್ಷಿಪ್ತ ಉಪದೇಶ</h2>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>3. ಹೀಗೆಂದಾಗ ಒಬ್ಬ ಭಿಕ್ಷುವು ಭಗವಾನರನ್ನು ಹೀಗೆ ಕೇಳಿದನು- “ಭಂತೇ, ಭಗವಾನರು ಯಾವುದನ್ನು ಹೇಳುವುದರಿಂದ ಈ ಲೋಕದಲ್ಲಿ... ಯಾವ ಜಗಳವೂ ಇರುವುದಿಲ್ಲ? ಮತ್ತೆ ಭಂತೇ, ಹೇಗೆ ಒಬ್ಬ ಮುಕ್ತರೂ ಭಗವಾನರೂ ಬದುಕಿದ್ದಾಗಲೇ ಕಾಮಕ್ಕೆ ಅಂಟಿಕೊಳ್ಳದೆ, ನಿಶ್ಯಂಕೆಯುಳ್ಳವರಾಗಿ ಪೇಚಾಟವನ್ನು ತುಂಡರಿಸಿದವರಾಗಿ ಧ್ಯಾನದಿಂದ ಭವದಲ್ಲಿ ವೀತರಾಗಿ ಇರುವುದರಿಂದ, ಗುರುತುಗಳು ಅಡಗಿ ಕುಳಿತಿರುವುದಿಲ್ಲ?” ಎಂದು. “ಭಿಕ್ಷು, ಯಾವ ಮೂಲದಿಂದ ಮನುಷ್ಯನನ್ನು ಗ್ರಹಿಕೆ ಮತ್ತು ಕಲ್ಪನೆಗಳಿಂದ ಹುಟ್ಟಿದ ಮನಸ್ಸಿನ ಹರಡುವಿಕೆ ಆವರಿಸಿಕೊಂಡಿದೆಯೋ, ಅವುಗಳಲ್ಲಿ ಆನಂದಿಸಲು, ಅಂಗೀಕರಿಸುವಂತಹುದು ಮತ್ತು ಒಪ್ಪಿಕೊಳ್ಳುವಂತಹುದು ಏನೂ ಇಲ್ಲದಿದ್ದರೆ ಇದೇ ರಾಗಾನುಶಯದ* ಕೊನೆ. ಇದೇ ವಿರೋಧಾನುಶಯಗಳ ಕೊನೆ. ಇದೇ ಮಿಥ್ಯಾದೃಷ್ಟಿ ಅನುಶಯಗಳ ಕೊನೆ, ಇದೇ ಭವರಾಗಾನುಶಯಗಳ ಕೊನೆ, ಇದೇ ಅವಿದ್ಯಾನುಶಯಗಳ ಕೊನೆ, ಇದೇ ದಂಡಗಳಿಗೆ ಶಸ್ತ್ರಗಳಿಗೆ, ಜಗಳ, ಕಾದಾಟ, ವಿವಾದ, ನೀನು-ತಾನೆನ್ನುವುದು, ಚಾಡಿಕೋರತನ, ಸುಳ್ಳಾಡುವುದು ಇವುಗಳಿಗೆ ಮೊರೆ ಹೋಗುವುದರ ಕೊನೆ. ಇದರಿಂದ ಎಲ್ಲಾ ಪಾಪಮಯವಾದ ಅಕುಶಲ ಧರ್ಮಗಳು ನಿಶ್ಶೇಷವಾಗಿ ಕೊನೆಗೊಳ್ಳುತ್ತವೆ”229 ಎಂದು. ಭಗವಾನರು ಹೀಗೆ ಹೇಳಿದರು. ಹೀಗೆಂದಮೇಲೆ ಸುಗತರು ಆಸನದಿಂದ ಮೇಲೆದ್ದು ವಿಹಾರವನ್ನು ಹೊಕ್ಕರು.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>4. ಆಮೇಲೆ ಆ ಭಿಕ್ಷುಗಳಿಗೆ ಭಗವಾನರಿಂದ ಇತ್ತೀಚೆಗೆ ಹೊರಬಿದ್ದ ಇದು ಈ ಉಪದೇಶದ ಬಗ್ಗೆ (ಹೀಗೆ) ಮನಸ್ಸಿಗೆ ಬಂತು- ‘ಆಯುಷ್ಮಂತರೇ, ನಮಗೆ ಭಗವಾನರು ಸಂಕ್ಷಿಪ್ತವಾಗಿ ಉಪದೇಶವನ್ನು ಉಪದೇಶಿಸಿ, ಅರ್ಥವನ್ನು ವಿಸ್ತಾರವಾಗಿ ವಿವರಿಸದೆ ಆಸನದಿಂದೆದ್ದು ವಿಹಾರವನ್ನು ಪ್ರವೇಶಿಸಿದರು’. ಭಿಕ್ಷುಗಳೇ, ಯಾವ ಮೂಲದಿಂದ ಮನುಷ್ಯನನ್ನು ಗ್ರಹಿಕೆ ಮತ್ತು ಕಲ್ಪನೆಗಳಿಂದ ಹುಟ್ಟಿದ ಮನಸ್ಸಿನ ಹರಡುವಿಕೆ ಆವರಿಸುತ್ತದೋ, ಅವುಗಳಲ್ಲಿ ಆನಂದಿಸುವಂತಹುದು, ಅಂಗೀಕರಿಸುವಂತಹುದು ಅಥವಾ ಒಪ್ಪಿಕೊಳ್ಳುವಂತಹುದು ಏನೂ ಇಲ್ಲದಿದ್ದರೆ; ಇದೇ ರಾಗಾನುಶಯಗಳ ಕೊನೆ... ಇದರಿಂದ ಎಲ್ಲಾ ಪಾಪಮಯವಾದ ಅಕುಶಲ ಧರ್ಮಗಳು ನಿಶ್ಶೇಷವಾಗಿ ಕೊನೆಗೊಳ್ಳುತ್ತವೆ’ ಎಂದು. (ಆಯಿತು), ಈಗ ಭಗವಾನರು ಸಂಕ್ಷಿಪ್ತವಾಗಿ ಉಪದೇಶಿಸಿ ವಿಸ್ತಾರವಾಗಿ ಅರ್ಥ ವಿವರಿಸದ ಈ ಉಪದೇಶದ ಅರ್ಥವನ್ನು ವಿಸ್ತಾರವಾಗಿ ಯಾರು ವಿವರಿಸುತ್ತಾರೆ? ಎಂದುಕೊಂಡರು. ಆಮೇಲೆ ಆ ಭಿಕ್ಷುಗಳಿಗೆ ಹೀಗೆ ಮನಸ್ಸಿಗೆ ಬಂತು- ಈ ಆಯುಷ್ಮಾನ್ ಮಹಾಕಚ್ಚಾನ (ಕಾತ್ಯಾಯನ)ರು ಶಾಸ್ತರಿಂದ ಮತ್ತು ಜ್ಞಾನವಂತರಾದ ಸಹಸನ್ಯಾಸಿಗಳಿಂದ ಕೂಡ ಪ್ರಶಂಸಿಸಲ್ಪಟ್ಟವರು ಮತ್ತು ಸಂಭಾವಿತರು,230 ಮತ್ತು ಆಯುಷ್ಮಂತರಾದ ಮಹಾಕಚ್ಚಾನರು ಭಗವಾನರಿಂದ ಸಂಕ್ಷಿಪ್ತವಾಗಿ ಉಪದೇಶಿಸಲ್ಪಟ್ಟ ಅರ್ಥವನ್ನು, ವಿಸ್ತಾರವಾಗಿ ವಿವರಿಸದೆ ಇರುವ ಉಪದೇಶದ ಅರ್ಥವನ್ನು ವಿವರವಾಗಿ ಉಪದೇಶಿಸಲು ಸಮರ್ಥರಾಗಿದ್ದಾರೆ. ನಾವು ಏಕೆ ಆಯುಷ್ಮಂತ ಮಹಾಕಚ್ಚಾನರು ಇದ್ದಲ್ಲಿಗೆ ಹೋಗಬಾರದು, ಅವರ ಹತ್ತಿರ ಹೋಗಿ ಆಯುಷ್ಮಂತ ಮಹಾಕಚ್ಚಾನರಲ್ಲಿ ಇದರ ಅರ್ಥವನ್ನು ಏಕೆ ಕೇಳಬಾರದು?</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>ಆನಂತರ ಆ ಭಿಕ್ಷುಗಳು ಆಯುಷ್ಮಂತರಾದ ಮಹಾಕಚ್ಚಾನರಿದ್ದಲ್ಲಿಗೆ ಹೋದರು. ಅವರ ಬಳಿ ಹೋಗಿ ಆಯುಷ್ಮಂತರಾದ ಮಹಾಕಚ್ಚಾನರನ್ನು ಅಭಿವಂದಿಸಿದರು. ಅಭಿವಂದಿಸಿ, ಕುಶಲದ ಮಾತುಗಳನ್ನಾಡಿ ಒಂದುಕಡೆಗೆ ಕುಳಿತುಕೊಂಡರು. ಒಂದುಕಡೆಗೆ ಕುಳಿತ ಆ ಭಿಕ್ಷುಗಳು ಆಯುಷ್ಮಂತರಾದ ಮಹಾಕಚ್ಚಾನರಿಗೆ ಇದನ್ನು ಹೇಳಿದರು- “ಇಲ್ಲಿ ಆಯುಷ್ಮಂತ ಮಹಾಕಚ್ಚಾನರೇ, ಭಗವಾನರು ಈ ಉಪದೇಶವನ್ನು ಸಂಕ್ಷಿಪ್ತವಾಗಿ ಉಪದೇಶಿಸಿ ವಿಸ್ತಾರವಾಗಿ ಅರ್ಥವನ್ನು ವಿವರಿಸದೆ ಆಸನದಿಂದ ಎದ್ದು ವಿಹಾರವನ್ನು ಪ್ರವೇಶಿಸಿದರು- ‘ಯಾವ ಮೂಲದಿಂದ... ಆ ಪಾಪಗಳು ಅಕುಶಲ ಧರ್ಮಗಳು ನಿಶ್ಶೇಷವಾಗಿ ಕೊನೆಗೊಳ್ಳುತ್ತವೆ?’ ಎಂದು. ‘ಮತ್ತೆ ಆಯುಷ್ಮಂತ ಮಹಾಕಚ್ಚಾನರೇ, ಭಗವಾನರು ಹೊರ ಹೊರಟಕೂಡಲೇ ಇದು ನಮ್ಮಲ್ಲಿ ಮನಸ್ಸಿಗೆ ಬಂತು- ಆಯುಷ್ಮಂತರೇ... ಯಾರುತಾನೆ ಭಗವಾನರು ಸಂಕ್ಷಿಪ್ತವಾಗಿ ಉಪದೇಶಿಸಿದ, ವಿಸ್ತಾರವಾಗಿ ಅರ್ಥವನ್ನು ವಿವರಿಸದ ಉಪದೇಶದ ಅರ್ಥವನ್ನು ವಿಸ್ತಾರವಾಗಿ ವಿವರಿಸಿಯಾರು?’ ಎಂದು. ಆಯುಷ್ಮಂತ ಮಹಾಕಚ್ಚಾನರೇ, ನಮಗೆ ಹೀಗೆ ಮನಸ್ಸಿಗೆ ಬಂತು- ‘ಈ ಆಯುಷ್ಮಂತ ಮಹಾಕಚ್ಚಾನರು ಶಾಸ್ತರಿಂದಲೂ, ಜ್ಞಾನವಂತರಾದ ಸಹಸನ್ಯಾಸಿಗಳಿಂದಲೂ ಪ್ರಶಂಸಿಸಲ್ಪಟ್ಟವರು... ಆಯುಷ್ಮಂತರಾದ ಮಹಾಕಚ್ಚಾನರಲ್ಲಿ ಇದರ ಅರ್ಥವನ್ನು ಏಕೆ ಕೇಳಬಾರದು’ ಎಂದು. ಆಯುಷ್ಮಂತ ಮಹಾಕಚ್ಚಾನರೇ ವಿಶ್ಲೇಷಿಸಿ ವಿವರಿಸಲಿ” ಎಂದು.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>5. ಮಹಾಕಚ್ಚಾನರು ಉತ್ತರಿಸಿದರು- “ಆಯುಷ್ಮಂತರೇ, ಉದಾಹರಣೆಗೆ ಒಬ್ಬ ಮನುಷ್ಯನು ಮರ-ಮುಟ್ಟು ಬೇಕಾದವನು, ಮರ-ಮುಟ್ಟನ್ನು ಕಾಡಿನಲ್ಲಿ ಹುಡುಕುವವನು, ಮರ-ಮುಟ್ಟನ್ನು ಹುಡುಕುತ್ತಾ ಓಡಾಡುತ್ತಾ ಮರ-ಮುಟ್ಟಿರುವ ದೊಡ್ಡ ಮರವು ನಿಂತಿದ್ದರೂ ಕೂಡ ಬೇರನ್ನು ಬಿಟ್ಟು ಕಾಂಡವನ್ನು ಬಿಟ್ಟು ಕೊಂಬೆ-ಎಲೆಗಳಲ್ಲಿ ಮರ-ಮುಟ್ಟನ್ನು ಹುಡುಕಬೇಕೆಂದು ಗ್ರಹಿಸುತ್ತಾನೆ (ಇದು ಮಿಥ್ಯಾಗ್ರಹಣ). ಆಯುಷ್ಮಂತರದ್ದು ಇದೇ ಸ್ಥಿತಿ. ಶಾಸ್ತರು ಎದುರಿಗೆ ಇರುವಾಗಲೂ ಕೂಡ ಆ ಭಗವಾನರನ್ನು ಬಿಟ್ಟು, ನಮ್ಮಲ್ಲಿ ಇದಕ್ಕೆ ಅರ್ಥವನ್ನು ಕೇಳಬೇಕೆಂದು ಬಗೆಯುತ್ತೀರಿ. ಆಯುಷ್ಮಂತರೇ, ಆ ಭಗವಾನರಾದರೋ (ಸಾಕ್ಷಾತ್ಕಾರದಿಂದ) ಅರಿವನ್ನು ಅರಿತವರಾಗಿದ್ದಾರೆ. (ಸಾಕ್ಷಾತ್ತಾಗಿ) ಕಂಡುಕೊಂಡು ಕಂಡುಕೊಂಡವರಾಗಿದ್ದಾರೆ, ಅವರೇ ಕಣ್ಣಾಗಿರುವವರು (ಸರ್ವಜ್ಞರು) ಅವರೇ ಜ್ಞಾನವಾಗಿರುವವರು, ಅವರೇ ಧರ್ಮವಾಗಿರುವವರು, ಅವರೇ ಬ್ರಹ್ಮರಾಗಿರುವವರು,231 ಅವರೇ (ಧರ್ಮವನ್ನು) ನುಡಿವವರು, ಅವರೇ ಘೋಷಿಸುವವರು ಆಗಿದ್ದಾರೆ. (ಗೂಢ) ಅರ್ಥವನ್ನು ತಿಳಿಯಪಡಿಸುವವರು ಅಮೃತ (ಮರಣದಿಂದ ವಿಮುಕ್ತಿ) ಕೊಡುವವರು, ಧರ್ಮದ ಒಡೆಯರು ತಥಾಗತರು. ಅದೇ (ಸರಿಯಾದ) ಕಾಲವಾಗಿತ್ತು, ಆವಾಗಲೇ ಭಗವಾನರಲ್ಲಿ ಇದರ ಅರ್ಥವನ್ನು ನೀವು ಕೇಳಬೇಕಿತ್ತು, ಭಗವಾನರು ನಮಗೆ ಹೇಗೆ ಹೇಳುತ್ತಾರೋ ಅದನ್ನು ಹಾಗೆಯೇ ಮನಸ್ಸಿನಲ್ಲಿ ನೆನಪಿಟ್ಟುಕೊಳ್ಳಬೇಕಿತ್ತು” ಎಂದು.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>“ಖಂಡಿತವಾಗಿಯೂ ಆಯುಷ್ಮಂತ ಕಚ್ಚಾನರೇ, ಭಗವಾನರು (ಸಾಕ್ಷಾತ್ತಾಗಿ) ಅರಿವನ್ನು ಪಡೆದವರು... ಭಗವಾನರು ಹೇಗೆ ಹೇಳುತ್ತಾರೆ ಹಾಗೆ ಮನಸ್ಸಿನಲ್ಲಿ ನೆನಪಿಟ್ಟುಕೊಳ್ಳಬೇಕಿತ್ತು. ಆದರೂ ಕೂಡ ಆಯುಷ್ಮಂತ ಮಹಾಕಚ್ಚಾನರೇ, ನೀವು ಶಾಸ್ತರಿಂದಲೇ ಪ್ರಶಂಸಿಲ್ಪಟ್ಟವರು... ವಿಸ್ತಾರವಾಗಿ ಅರ್ಥವನ್ನು ವಿವರಿಸಲು ಶಕ್ತರು. ತೊಂದರೆಯೆಂದುಕೊಳ್ಳದೇ ದಯವಿಟ್ಟು ಆಯುಷ್ಮಂತ ಮಹಾಕಚ್ಚಾನರು ವಿವರಿಸಲಿ” ಎಂದು.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>“ಹಾಗಿದ್ದರೆ ಆಯುಷ್ಮಂತರೇ, ಚೆನ್ನಾಗಿ ಕೇಳಿ, ಚೆನ್ನಾಗಿ ಮನಸ್ಸಿನಲ್ಲಿಟ್ಟುಕೊಳ್ಳಿ, ನಾನು ಹೇಳುತ್ತೇನೆ” ಎಂದು. “ಹಾಗೇ ಆಗಲಿ ಆಯುಷ್ಮಂತರೇ” ಎಂದು ಆ ಭಿಕ್ಷುಗಳು ಆಯುಷ್ಮಂತ ಮಹಾಕಚ್ಚಾನರಿಗೆ ಉತ್ತರಿಸಿದರು. ಆಯುಷ್ಮಂತ ಮಹಾಕಚ್ಚಾನರು ಇದನ್ನು ಹೇಳಿದರು-</p>
    <h2>3. ಮಹಾಕಚ್ಚಾನರ ವಿಸ್ತಾರವಾದ ಉಪದೇಶ</h2>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>6. “ಆಯುಷ್ಮಂತರೇ, ಈ ರಿತಿ ಭಗವಾನರು ಏನು ಸಂಕ್ಷಿಪ್ತವಾಗಿ ಯಾವ ಉಪದೇಶವನ್ನು ಉಪದೇಶಿಸಿ ವಿಸ್ತಾರವಾಗಿ ಅರ್ಥವನ್ನು ವಿವರಿಸದೆ ಆಸನದಿಂದ ಎದ್ದು ವಿಹಾರವನ್ನು ಪ್ರವೇಶಿಸಿದರು- ‘ಭಿಕ್ಷು ಯಾವ ಮೂಲದಿಂದ ಮನುಷ್ಯನನ್ನು ಗ್ರಹಿಕೆ ಮತ್ತು ಕಲ್ಪನೆಗಳಿಂದ ಹುಟ್ಟಿದ ಮನಸ್ಸಿನ ಹರಡುವಿಕೆ ಆವರಿಸುತ್ತದೆಯೋ, ಅವುಗಳಲ್ಲಿ ಆನಂದಿಸಲು, ಅಂಗೀಕರಿಸಲು ಅಥವಾ ಒಪ್ಪಿಕೊಳ್ಳುವಂತಹದು ಏನೂ ಇಲ್ಲದಿದ್ದರೆ ಅದೇ ರಾಗಾನುಶಯಗಳ ಕೊನೆ... ಇದರಿಂದ ಎಲ್ಲಾ ಪಾಪಮಯವಾದ ಅಕುಶಲ ಧರ್ಮಗಳು ನಿಶ್ಶೇಷವಾಗಿ ಕೊನೆಗೊಳ್ಳುತ್ತವೆ’ ಎಂದು. ಆಯುಷ್ಮಂತರೇ, ಭಗವಾನರಿಂದ ಸಂಕ್ಷಿಪ್ತವಾಗಿ ಉಪದೇಶಿಸಲ್ಪಟ್ಟ ವಿಸ್ತಾರವಾಗಿ ಅರ್ಥವು ವಿವರಿಸಲ್ಪಡದ ಈ ಉಪದೇಶದ ವಿಸ್ತಾರವಾದ ಅರ್ಥವನ್ನು ನಾನು ಹೀಗೆಂದು ತಿಳಿಯುತ್ತೇನೆ.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>“ಆಯುಷ್ಮಂತರೇ, ಕಣ್ಣನ್ನು ಮತ್ತು ರೂಪವನ್ನು ಅವಲಂಬಿಸಿ ಚಕ್ಷು ವಿಜ್ಞಾನ (ಉತ್ಪನ್ನವಾಗುತ್ತದೆ). ಈ ಮೂರರ ಸಂಗಮ (ಸಂಯೋಜನೆ) ಸ್ಪರ್ಶ. ಸ್ಪರ್ಶದ ಆಶ್ರಯದಿಂದ ವೇದನೆ (ಅನುಭವ). ಯಾವುದನ್ನು ಅನುಭವಿಸುತ್ತಾನೆ, ಅದನ್ನು ಗುರುತಿಸುತ್ತಾನೆ, ಯಾವುದನ್ನು ಗುರುತಿಸುತ್ತಾನೆ, ಅದನ್ನು ಯೋಚಿಸುತ್ತಾನೆ, ಯಾವುದನ್ನು ಯೋಚಿಸುತ್ತಾನೆ ಅದನ್ನು ವಿವಿಧಗೊಳಿಸುತ್ತಾನೆ. ಯಾವುದನ್ನು ವಿವಿಧಗೊಳಿಸುತ್ತಾನೆ, ಅದೇ ಕಾರಣವಾಗಿ ಆಗಿಹೋದ, ಆಗುವ, ಆಗುತ್ತಿರುವ ಕಣ್ಣಿನಿಂದ ತಿಳಿಯಬಹುದಾದ ರೂಪಗಳಲ್ಲಿ ವಿಧವಿಧವಾದ ಗುರುತಗಳನ್ನು ತೂಗಿನೋಡುವಿಕೆ ಮನುಷ್ಯನನ್ನು ಆವರಿಸುತ್ತದೆ.232 ಮತ್ತೆ ಆಯುಷ್ಮಂತರೇ, ಕಿವಿಯನ್ನು ಮತ್ತು ಶಬ್ದಗಳನ್ನು ಅವಲಂಬಿಸಿ ಶ್ರೋತೃ ವಿಜ್ಞಾನ ಉತ್ಪನ್ನವಾಗುತ್ತದೆ... ಆಯುಷ್ಮಂತರೇ, ನಾಲಿಗೆಯನ್ನು ಮತ್ತು ರಸ (ರುಚಿ) ಗಳನ್ನು ಅವಲಂಬಿಸಿ ಜಿಹ್ವಾ ವಿಜ್ಞಾನ ಉತ್ಪನ್ನವಾಗುತ್ತದೆ... ಆಯುಷ್ಮಂತರೇ, ಕಾಯವನ್ನು ಮತ್ತು ಸ್ಪರ್ಶಿಸಬಹುದಾದವುಗಳನ್ನು ಅವಲಂಬಿಸಿ ಕಾಯ ವಿಜ್ಞಾನ ಉತ್ಪನ್ನವಾಗುತ್ತದೆ... ಆಯುಷ್ಮಂತರೇ, ಮನಸ್ಸನ್ನು ಮತ್ತು ಧರ್ಮಗಳನ್ನು ಅವಲಂಬಿಸಿ ಮನೋವಿಜ್ಞಾನವು ಉತ್ಪನ್ನವಾಗುತ್ತದೆ. ಈ ಮೂರರ ಸಂಗಮ ಸ್ಪರ್ಶ. ಸ್ಪರ್ಶದ ಆಶ್ರಯದಿಂದ ವೇದನೆ, ಯಾವುದನ್ನು ಅನುಭವಿಸುತ್ತಾನೋ ಅದನ್ನು ಗುರುತಿಸುತ್ತಾನೆ. ಯಾವುದನ್ನು ಗುರುತಿಸುತ್ತಾನೋ ಅದನ್ನು ಯೋಚಿಸುತ್ತಾನೆ, ಯಾವುದನ್ನು ಯೋಚಿಸುತ್ತಾನೋ ಅದನ್ನು ವಿವಿಧಗೊಳಿಸುತ್ತಾನೆ, ಯಾವುದನ್ನು ವಿವಿಧಗೊಳಿಸುತ್ತಾನೋ ಅದೇ ಕಾರಣವಾಗಿ ಆಗಿಹೋದ ಆಗುವ ಆಗುತ್ತಿರುವ ಮನಸ್ಸಿನಿಂದ ತಿಳಿಯಬಹುದಾದ ಧರ್ಮಗಳನ್ನು, ವಿಧವಿಧಗೊಳಿಸಿದ ಗುರುತುಗಳನ್ನು, ತೂಗಿನೋಡುವಿಕೆ ಮನುಷ್ಯನನ್ನು ಆವರಿಸುತ್ತದೆ.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>“ಮತ್ತೆ ಆಯುಷ್ಮಂತರೇ, ಆ ಕಣ್ಣು ಇರುವಾಗ ರೂಪಗಳು ಇರುವಾಗ ಚಕ್ಷು ವಿಜ್ಞಾನ ಇರುವಾಗ ಸ್ಪರ್ಶಗಳು ಗೋಚರವಾಗುವುದನ್ನು (ವ್ಯಕ್ತವಾಗುವುದನ್ನು) ಲಕ್ಷಿಸುತ್ತಾನೆ ಎಂಬ ಸ್ಥಿತಿ ಸಾಧ್ಯವಿದೆ.233 ಸ್ಪರ್ಶದ ಗೋಚರತೆಯಿದ್ದಾಗ ಅನುಭವ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಒಂದು ಸ್ಥಿತಿ ಸಾಧ್ಯವಿದೆ. ಅನುಭವ ಗೋಚರವಾದಾಗ ಗುರುತಿನ ಅನುಭವ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಒಂದು ಸ್ಥಿತಿ ಸಾಧ್ಯವಿದೆ, ಗುರುತಿನ ಗೋಚರತೆ ಇರುವಾಗ ಯೋಚನೆಯ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಒಂದು ಸ್ಥಿತಿ ಸಾಧ್ಯವಿದೆ, ಯೋಚನೆ ಗೋಚರವಾದಾಗ ಅನೇಕವಿಧ ಗುರುತುಗಳಿಂದ ತೂಗಿನೋಡುವಿಕೆ ಆವರಿಸಿಕೊಳ್ಳುವುದರ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಒಂದು ಸ್ಥಿತಿ ಸಾಧ್ಯವಿದೆ. ಮತ್ತೆ ಆಯುಷ್ಮಂತರೇ, ಆ ಕಿವಿ ಇರುವಾಗ, ಶಬ್ದಗಳು ಇರುವಾಗ... ಮೂಗು ಇರುವಾಗ ವಾಸನೆಗಳು ಇರುವಾಗ... ನಾಲಿಗೆ ಇರುವಾಗ ರುಚಿಗಳು ಇರುವಾಗ... ಕಾಯವಿರುವಾಗ ಸ್ಪರ್ಶಿಸಬಹುದಾದವುಗಳು ಇರುವಾಗ... ಮನಸ್ಸು ಇರುವಾಗ ಧರ್ಮಗಳು ಇರುವಾಗ... ಮನೋವಿಜ್ಞಾನ ಇರುವಾಗ ಸ್ಪರ್ಶಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಸ್ಥಿತಿ ಸಾಧ್ಯವಿದೆ, ಸ್ಪರ್ಶದ ಗೋಚರತೆಯಿದ್ದಾಗ ಅನುಭವ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಒಂದು ಸ್ಥಿತಿ ಸಾಧ್ಯವಿದೆ, ಅನುಭವ ಗೋಚರವಾದಾಗ ಗುರುತಿನ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಸ್ಥಿತಿ ಸಾಧ್ಯವಿದೆ, ಗುರುತಿನ ಗೋಚರತೆ ಇರುವಾಗ ಯೋಚನೆ ಗೋಚರಿಸುವುದನ್ನು ಲಕ್ಷಿಸುತ್ತಾನೆ ಎಂಬ ಸ್ಥಿತಿ ಸಾಧ್ಯವಿದೆ, ಯೋಚನೆ ಗೋಚರವಾದಾಗ ಅನೇಕ ವಿವಿಧಗೊಳಿಸಿದ ಗುರುತುಗಳಿಂದ ತೂಗಿನೋಡುವಿಕೆ ಆವರಿಸಿಕೊಳ್ಳುವುದರ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಸ್ಥಿತಿ ಸಾದ್ಯವಿದೆ.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>“ಮತ್ತೆ ಆಯುಷ್ಮಂತರೇ, ಆ ಕಣ್ಣು ಇಲ್ಲದಾಗ ರೂಪಗಳು ಇಲ್ಲದಾಗ ಚಕ್ಷು ವಿಜ್ಞಾನವು ಇಲ್ಲದಾಗ ಸ್ಪರ್ಶ ಗೋಚರತೆಯನ್ನು ಲಕ್ಷಿಸುತ್ತಾನೆ - ಎಂಬ ಸ್ಥಿತಿ ಸಾಧ್ಯವೇ ಇಲ್ಲ. ಸ್ಪರ್ಶ ಗೋಚರತೆ ಇಲ್ಲದಾಗ ಅನುಭವ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವೇ ಇಲ್ಲ. ಅನುಭವ ಗೋಚರತೆ ಇಲ್ಲದಿದ್ದಾಗ ಗುರುತಿನ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವೇ ಇಲ್ಲ. ಗುರುತಿನ ಗೋಚರತೆಯಿಲ್ಲದಿದ್ದಾಗ ಯೋಚನೆಯ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವೇ ಇಲ್ಲ. ಯೋಚನೆಯ ಗೋಚರತೆ ಇಲ್ಲದಿದ್ದಾಗ ವಿವಿಧ ಗುರುತುಗಳಿಂದ ತೂಗಿನೋಡುವಿಕೆ ಆವರಿಸಿಕೊಳ್ಳುವುದರ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವಿಲ್ಲ. ಮತ್ತೆ ಆಯುಷ್ಮಂತನೇ, ಆ ಕಿವಿಯಿಲ್ಲದಿದ್ದಾಗ, ಶಬ್ದಗಳು ಇಲ್ಲದಿದ್ದಾಗ... ಮೂಗು ಇಲ್ಲದಿದ್ದಾಗ ವಾಸನೆಗಳು ಇಲ್ಲದಿದ್ದಾಗ... ನಾಲಿಗೆ ಇಲ್ಲದಿದ್ದಾಗ ರುಚಿಗಳು ಇಲ್ಲದಿದ್ಧಾಗ... ಕಾಯವಿಲ್ಲದಿದ್ದಾಗ ಸ್ಪರ್ಶಿಸಬಹುದಾದವುಗಳು ಇಲ್ಲದಿದ್ದಾಗ... ಮನಸ್ಸು ಇಲ್ಲದಾಗ ಧರ್ಮಗಳು ಇಲ್ಲದಾಗ... ಮನೋವಿಜ್ಞಾನ ಇಲ್ಲದಿದ್ದಾಗ ಸ್ಪರ್ಶಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವಿಲ್ಲ. ಸ್ಪರ್ಶದ ಗೋಚರತೆಯಿಲ್ಲದಾಗ ಅನುಭವ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವಿಲ್ಲ. ಅನುಭವ ಗೋಚರತೆಯಿಲ್ಲದಿದ್ದಾಗ ಅನುಭವ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವಿಲ್ಲ. ಯೋಚನೆಯ ಗೋಚರತೆ ಇಲ್ಲದಿದ್ದಾಗ ವಿವಿಧಗೊಳಿಸುವ ಗುರುತುಗಳಿಂದ ತೂಗಿನೋಡುವಿಕೆ ಆವರಿಸಿಕೊಳ್ಳುವುದರ ಗೋಚರತೆಯನ್ನು ಲಕ್ಷಿಸುತ್ತಾನೆ ಎಂಬ ಈ ಸ್ಥಿತಿ ಸಾಧ್ಯವಿಲ್ಲ.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>“ಆಯುಷ್ಮಂತರೇ, ಭಗವಾನರು ಯಾವ ಉಪದೇಶವನ್ನು ಸಂಕ್ಷಿಪ್ತವಾಗಿ ಉಪದೇಶಿಸಿ ವಿಸ್ತಾರವಾಗಿ ಅರ್ಥವನ್ನು ವಿವರಿಸದೆ ಆಸನದಿಂದೆದ್ದು ವಿಹಾರವನ್ನು ಪ್ರವೇಶಿಸಿದರೋ- ‘ಭಿಕ್ಷು ಆ ಯಾವ ಮೂಲದಿಂದ ಮನುಷ್ಯನನ್ನು ಗ್ರಹಿಕೆ ಮತ್ತು ಕಲ್ಪನೆಗಳಿಂದ ಹುಟ್ಟಿದ ಮನಸ್ಸಿನ ಹರಡುವಿಕೆ ಆವರಿಸಿಕೊಳ್ಳುತ್ತದೋ ಅವುಗಳಲ್ಲಿ ಆನಂದಿಸಲು ಅಂಗೀಕರಿಸುವಂತಹದು ಅಥವಾ ಒಪ್ಪಿಕೊಳ್ಳುವಂತಹದು ಏನೂ ಇಲ್ಲದಿದ್ದರೆ ಅದೇ ರಾಗಾನುಶಯದ ಕೊನೆ... ಇದರಿಂದ ಎಲ್ಲಾ ಪಾಪಮಯವಾದ ಅಕುಶಲ ಧರ್ಮಗಳು ನಿಶ್ಶೇಷವಾಗಿ ಕೊನೆಗೊಳ್ಳುತ್ತವೆ’ ಎಂದು. ಆಯುಷ್ಮಂತರೇ, ಭಗವಾನರಿಂದ ಸಂಕ್ಷಿಪ್ತವಾಗಿ ಉಪದೇಶಿಸಲ್ಪಟ್ಟ ವಿಸ್ತಾರವಾಗಿ, ಅರ್ಥವನ್ನು ವಿವರಿಸದ ಉಪದೇಶದ ವಿಸ್ತಾರವಾದ ಅರ್ಥವನ್ನು ನಾನು ಹೀಗೆಂದು ತಿಳಿಯುತ್ತೇನೆ ಮತ್ತು ಆಯುಷ್ಮಂತರೇ, ನೀವುಗಳು ಬಯಸಿದರೆ ಭಗವಾನರನ್ನೇ ಸಮೀಪಿಸಿ ಇದರ ಅರ್ಥವನ್ನು ಕೇಳುವಂತಹವರಾಗಿ ಭಗವಾನರು ಯಾವರೀತಿ ಅದನ್ನು ಹೇಳುತ್ತಾರೋ ಅದೇರೀತಿ ಅದನ್ನು ನಾವು ಮನಸ್ಸಿನಲ್ಲಿಡಬೇಕು’ ಎಂದು.</p>
    <h2>4. ಭಗವಾನರ ಒಪ್ಪಿಗೆ</h2>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>7. “ಆನಂತರ, ಆ ಭಿಕ್ಷುಗಳು ಆಯುಷ್ಮಂತರಾದ ಮಹಾಕಚ್ಚಾನರನ್ನು ಅಭಿನಂದಿಸಿ* ಅನುಮೋದಿಸಿ ಆಸನದಿಂದೆದ್ದು ಎಲ್ಲಿ ಭಗವಾನರಿದ್ದರೋ ಅಲ್ಲಿ ಸಮೀಪಿಸಿದರು. ಅಲ್ಲಿ ಸಮೀಪಿಸಿ ಭಗವಾನರನ್ನು ಅಭಿವಂದಿಸಿ ಒಂದು ಕಡೆಗೆ ಕುಳಿತರು. ಒಂದು ಕಡೆಗೆ ಕುಳಿತ ಆ ಭಿಕ್ಷುಗಳು ಭಗವಾನರಿಗೆ ಹೀಗೆಂದು ಹೇಳಿದರು- “ಭಂತೇ, ಯಾವ ಉಪದೇಶವನ್ನು ಭಗವಾನರು ಸಂಕ್ಷಿಪ್ತವಾಗಿ ಉಪದೇಶಿಸಿ ವಿಸ್ತಾರವಾಗಿ ಅರ್ಥವನ್ನು ವಿವರಿಸದೆ ಆಸನದಿಂದ ಎದ್ದು ವಿಹಾರವನ್ನು ಪ್ರವೇಶಿಸಿದರೋ ಭಿಕ್ಷುಗಳೇ, ಆ ಯಾವ ಮೂಲದಿಂದ ಮನುಷ್ಯನನ್ನು ಅನೇಕ ವಿಧವಾದ ಗುರುತುಗಳನ್ನು ತೂಗಿ ನೋಡುವಿಕೆ ಆವರಿಸಿಕೊಳ್ಳುತ್ತದೋ ಅವುಗಳಲ್ಲಿ ಆನಂದಿಸಲು ಅಂಗೀಕರಿಸುವಂಥವರು ಅಥವಾ ಒಪ್ಪಿಕೊಳ್ಳುವಂಥಹದ್ದು ಏನೂ ಇಲ್ಲದಿದ್ದರೆ ಅದೇ ರಾಗಾನುಶಯದ ಕೊನೆ... ಇದರಿಂದ ಎಲ್ಲಾ ಪಾಪಮಯವಾದ ಅಕುಶಲ ಧರ್ಮಗಳು ನಿಶ್ಶೇಷವಾಗಿ ಕೊನೆಗೊಳ್ಳುತ್ತವೆ’ ಎಂದು. ಭಂತೇ, ಆ ನಮಗೆ ಭಗವಾನರಿಂದ ಇತ್ತೀಚೆಗೆ ಹೊರಬಿದ್ದ ಈ ವಿಷಯ ಮನಸ್ಸಿಗೆ ಬಂತು- ‘ಆಯುಷ್ಮಂತರೇ, ಭಗವಾನರಿಂದ ಸಂಕ್ಷಿಪ್ತವಾಗಿ ಉಪದೇಶಿಸಲ್ಪಟ್ಟು ವಿಸ್ತಾರವಾಗಿ ಅರ್ಥವನ್ನು ವಿವರಿಸಲ್ಪಡದ ಈ ಉಪದೇಶದ ಅರ್ಥವನ್ನು ಯಾರುತಾನೆ ವಿಸ್ತಾರವಾಗಿ ವಿವರಿಸುತ್ತಾರೆ?... ಎಲ್ಲಾ ಪಾಪಮಯವಾದ ಅಕುಶಲ ಧರ್ಮಗಳು ನಿಶ್ಶೇಷವಾಗಿ ಕೊನೆಗೊಳ್ಳುತ್ತವೆ’ ಎಂದು. ಯಾರುತಾನೆ ಭಗವಾನರು ಸಂಕ್ಷಿಪ್ತವಾಗಿ ಉಪದೇಶಿಸಿದ, ವಿಸ್ತಾರವಾಗಿ ಅರ್ಥವನ್ನು ವಿವರಿಸಿದ ಉಪದೇಶದ ಅರ್ಥವನ್ನು ವಿಸ್ತಾರವಾಗಿ ವಿವರಿಸಿಯಾರು’ ಎಂದು. ಭಂತೇ, ಆಗ ನಾವು ಹೀಗೆ ಯೋಚಿಸಿದೆವು- ‘ಈ ಆಯುಷ್ಮಂತ ಮಹಾಕಚ್ಚಾನರು ಶಾಸ್ತರಿಂದಲೂ ಮತ್ತು ಸಹಸನ್ಯಾಸಿಗಳಿಂದಲೂ... ಆಯುಷ್ಮಂತರಾದ ಮಹಾಕಚ್ಚಾನರನ್ನು ಇದರ ಅರ್ಥವನ್ನು ಏಕೆ ಕೇಳಬಾರದು’ ಎಂದು. ಆನಂತರ, ಭಂತೇ, ಆಯುಷ್ಮಂತರಾದ ಮಹಾಕಚ್ಚಾನರನ್ನು ಇದರ ಅರ್ಥ ಕೇಳಿದೆವು. ಭಂತೇ, ಆ ನಮಗೆ... ಆಯುಷ್ಮಂತರಾದ ಮಹಾಕಚ್ಚಾನರು ಈ ಪ್ರಕಾರ ಈ ಪದಗಳಿಂದ ಈ ವ್ಯಂಜನ (ಅಕ್ಷರ)ಗಳಿಂದ ಅರ್ಥವನ್ನು ವಿವರಿಸಿದರು’ ಎಂದು.</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>“ಭಿಕ್ಷುಗಳೇ, ಮಹಾಕಚ್ಚಾನರು ಪಂಡಿತರು, ಭಿಕ್ಷುಗಳೇ, ಮಹಾಕಚ್ಚಾನರು ಮಹಾ ಪ್ರಾಜ್ಞರು, ಭಿಕ್ಷುಗಳೇ, ನೀವು ನನ್ನನ್ನು ಇದರ ಅರ್ಥವನ್ನು ಕೇಳಿದ್ದರೆ ನಾನೂ ಕೂಡ ಹೀಗೆಯೇ ವಿವರಿಸುತ್ತಿದ್ದೆ. ಆ ಮಹಾಕಚ್ಚಾನರು ಹೇಗೆ ವಿವರಿಸಿದ್ದಾರೋ ಹಾಗೇ ಇದೆ ಅದರ ಅರ್ಥ. ನೀವು ಹಾಗೆಂದೇ ಅದನ್ನು (ಮನಸ್ಸಿನಲ್ಲಿ) ಇಟ್ಟುಕೊಳ್ಳಬೇಕು.”</p>
    <h2>5. ವಿಧಾನದ ಹೆಸರು ಪಡೆಯುವುದು</h2>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>ಹೀಗೆ ಹೇಳಿದಾಗ ಆಯುಷ್ಮಂತನಾದ ಆನಂದನು ಭಗವಾನರಿಗೆ ಹೀಗೆಂದು ಹೇಳಿದನು- “ಭಂತೇ, ಅದು ಹೇಗೆಂದರೆ ಹಸಿವಿನಿಂದ ದುರ್ಬಲವಾಗಿರುವ ಒಬ್ಬ ವ್ಯಕ್ತಿ (ಮಧುಪಿಂಡಕ) ಸಿಹಿ ಉಂಡೆ ಪಡೆದರೆ ಅವನು ಹೇಗೆ ಹೇಗೆ ತಿನ್ನುತ್ತಾನೋ ಹಾಗೆ ಹಾಗೆ ಆಸ್ವಾದಿಸಿ ಬೆರಕೆಯಿಲ್ಲದ ಸಿಹಿರುಚಿಯನ್ನು ಹೆಚ್ಚು ಹೆಚ್ಚು ಗಳಿಸುತ್ತಾನೆ.234 ಹಾಗೆಯೇ ಭಂತೇ, ಮನಸ್ಸಿನಲ್ಲಿ ಪುಷ್ಟವಾದ ಭಿಕ್ಷುವು ಹೇಗೆ ಹೇಗೆ ಈ ಧರ್ಮ (ಪರಿಯಾಯ) ವಿಧಾನವನ್ನು ಪ್ರಜ್ಞೆಯಿಂದ ಅರ್ಥವನ್ನು ಪರೀಕ್ಷಿಸುತ್ತಾನೋ ಹಾಗೆ ಹಾಗೆ ಮನಃಸ್ಫೂರ್ತಿಯನ್ನು ಪಡೆದೇ ಪಡೆಯುತ್ತಾನೆ. ಮನಸ್ಸಿನಲ್ಲಿ ಶ್ರದ್ಧೆಯನ್ನು ಪಡೆದೇ ಪಡೆಯುತ್ತಾನೆ. ಭಂತೇ, ಈ ಧರ್ಮ ಪರಿಯಾಯದ ಹೆಸರೇನು?” ಎಂದು.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>“ಹೀಗಿರುವುದರಿಂದ ಆನಂದ, ನೀನು ಈ ಧರ್ಮ ಪರಿಯಾಯ (ವಿಧಾನ)ವನ್ನು ಮಧುಪಿಂಡಿಕ (ವಿಧಾನ)ವೆಂದೇ (ಮನಸ್ಸಿನಲ್ಲಿ) ಇಟ್ಟುಕೊಂಡಿರು” ಎಂದು.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>ಭಗವಾನರು ಹೀಗೆ ಹೇಳಿದರು. ಸ್ಫೂರ್ತಿ ಪಡೆದ ಆಯುಷ್ಮಂತ ಆನಂದನು ಭಗವಾನರ ಮಾತಿಗೆ ಅಭಿನಂದಿಸಿದನು.</p>
    <h2>ಇಲ್ಲಿಗೆ ಸಿಹಿ ಉಂಡೆ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>