<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 2: ಎಲ್ಲ ಆಸವಗಳ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn2' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'> ಮೂಲಪರಿಯಾಯ ವರ್ಗ</li>
      </ul>
      <h1 class='sutta-title'>2. ಎಲ್ಲ ಆಸವಗಳ ಸುತ್ತ</h1>
    </header>

    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದು ಸಲ ಭಗವಾನರು ಶ್ರಾವಸ್ತಿಯ ಹತ್ತಿರದ ಅನಾಥಪಿಂಡಕನ ಜೇತವನದಲ್ಲಿದ್ದ ವಿಹಾರದಲ್ಲಿ ತಂಗಿದ್ದರು. ಹೀಗಿರುವಲ್ಲಿ ಭಗವಾನರು ‘ಭಿಕ್ಖುಗಳೇ’ ಎಂದು ಭಿಕ್ಖುಗಳನ್ನು ಕರೆದರು. ‘ಭದನ್ತರೇ’ ಎಂದು ಭಿಕ್ಖುಗಳು ಉತರಿಸಿದರು. ಭಗವಾನರು ಹೀಗೆ ಹೇಳಿದರು.: “ಭಿಕ್ಖುಗಳೇ ಎಲ್ಲ ಆಸವಗಳನ್ನು [ಆಸ್ರವ= ಕೊಳೆತುನಾರುವ ಗಾಯ / ಹಾಗೆಯೆ ಅಕುಶಲ ಮನಃಸ್ಥಿತಿಯ ಕ್ಲೇಷಗಳು] ತೊಡೆದು ಹಾಕುವ32 ವಿಧಾನವನ್ನು ಉಪದೇಶಿಸುತ್ತೇನೆ ಆಲಿಸಿ ಚೆನ್ನಾಗಿ ಮನಸ್ಸಿನಲ್ಲಿಟ್ಟುಕೊಳ್ಳಿ. ಈಗ ನಾನು ಹೇಳುತ್ತೇನೆ” ಎಂದು. “ಆಗಲಿ ಭಂತೇ” ಎಂದು ಭಿಕ್ಖುಗಳು ಉತ್ತರಿಸಿದರು. ಭಗವಾನರು ಹೀಗೆ ಹೇಳಿದರು;-</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>2. “ಭಿಕ್ಖುಗಳೇ ‘ತಿಳಿದವನು, ಕಂಡುಕೊಂಡವನು ಮಾತ್ರ, ಆಸವಗಳನ್ನು ನಾಶಮಾಡಬಲ್ಲ. ತಿಳಿಯದವನಿಗೆ ಕಂಡುಕೊಳ್ಳದವನಿಗೆ ಇದು ಸಾಧ್ಯವಿಲ್ಲ’ ಎಂದು ನಾನು ಹೇಳುತ್ತೇನೆ. ಭಿಕ್ಖುಗಳೇ ಏನನ್ನು ತಿಳಿಯುವುದರಿಂದ ಏನನ್ನು ಕಂಡುಕೊಳ್ಳವುದರಿಂದ ಆಸವಗಳ ನಾಶ ಸಾಧ್ಯ ಎಂದು ಹೇಳುತ್ತೇನೆ? ಸದ್ವಿವಿವೇಕದಿಂದ ಕೂಡಿದ ಆಲೋಚನೆ ಇದೆ. ಅವಿವೇಕದಿಂದ ಕೂಡಿದ ಆಲೋಚನೆಯೂ ಇದೆ.33 ಭಿಕ್ಖುಗಳೇ ಅವಿವೇಕದಿಂದ ಆಲೋಚಿಸುವವನಿಗೆ [ಈವರೆಗೆ] ಹುಟ್ಟದ ಆಸವಗಳು ಹುಟ್ಟುತ್ತವೆ, [ಈಗಾಗಲೇ] ಹುಟ್ಟಿರುವ ಆಸವಗಳು ಮತ್ತಷ್ಟು ಹೆಚ್ಚುತ್ತವೆ. ಆದರೆ ಭಿಕ್ಖುಗಳೇ ಸದ್ವಿವೇಕದಿಂದ ಆಲೋಚಿಸುವವನಿಗೆ ಈವರಗೆ ಹುಟ್ಟದ ಆಸವಗಳು ಹುಟ್ಟುವುದಿಲ್ಲ, ಈಗಾಗಲೇ ಹುಟ್ಟಿರುವ ಆಸವಗಳು ನಾಶವಾಗುತ್ತವೆ.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>3. ಭಿಕ್ಖುಗಳೇ! ದರ್ಶನ[ಎಂದರೆ ಲೋಕೋತ್ತರ ಒಳನೋಟ]ದಿಂದ ನಾಶಮಾಡಬೇಕಾದ ಆಸವಗಳು ಇವೆ; ಸಂಯಮದಿಂದ ನಾಶಮಾಡಬೇಕಾದ ಆಸವಗಳು ಇವೆ; ಅರಿತು ಬಳಸುವುದರಿಂದ ನಾಶಮಾಡಬೇಕಾದ ಆಸವಗಳು ಇವೆ; ಸಹನೆಯಿಂದ ನಾಶಮಾಡಬೇಕಾದ ಆಸವಗಳು ಇವೆ; ವರ್ಜನೆಯಿಂದ ನಾಶಮಾಡಬೇಕಾದ ಆಸವಗಳು ಇವೆ; ತೆಗೆದು ಹಾಕುವುದರಿಂದ ನಾಶಮಾಡಬೇಕಾದ ಆಸವಗಳು ಇವೆ; [ಭಾವನಾ]ಮನೋವಿಕಾಸದಿಂದ ನಾಶಮಾಡಬೇಕಾದ ಆಸವಗಳು ಇವೆ.34</p>
    <h2>ದರ್ಶನದಿದಂದ ನಾಶಮಾಡಬೇಕಾದ ಆಸವಗಳು:</h2>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>4. ಭಿಕ್ಖುಗಳೇ ದರ್ಶನದಿಂದ ನಾಶಮಾಡಬೇಕಾದ ಆಸವಗಳು ಯಾವುವು?35 ಭಿಕ್ಖುಗಳೇ ಈ ಲೋಕದಲ್ಲಿ ವಿದ್ಯೆ ಇಲ್ಲದ ಸಾಮಾನ್ಯ ಮನುಷ್ಯ, ಆರ್ಯರನ್ನು ಕಾಣದವನು, ಆರ್ಯ ಧರ್ಮವನ್ನು ಕಾಣದವನು, ಆರ್ಯ ದರ್ಮದಲ್ಲಿ ಒಗ್ಗಿಕೊಳ್ಳದವನು, ಸತ್ಪುರುಷರನ್ನು ಕಾಣದವನು, ಸತ್ಪುರುಷರ ಧರ್ಮ ತಿಳಿಯದವನು, ಸತ್ಪುರುಷರ ಧರ್ಮಕ್ಕೆ ಒಗ್ಗದವನು ಮನಸ್ಸಿಗೆ ತಂದು ಕೊಳ್ಳಬೇಕಾದ ವಿಷಯಗಳನ್ನು ತಿಳಿದಿರುವುದಿಲ್ಲ, ಮನಸ್ಸಿಗೆ ತಂದು ಕೊಳ್ಳಬಾರದ ವಿಷಯಗಳನ್ನು ತಿಳಿದಿರುವುದಿಲ್ಲ. ಅವನು ಮನಸ್ಸಿಗೆ ತಂದು ಕೊಳ್ಳಬೇಕಾದ ವಿಷಯಗಳನ್ನು ತಿಳಿಯದೆ, ಮನಸ್ಸಿಗೆ ತಂದು ಕೊಳ್ಳಬಾರದ ವಿಷಯಗಳನ್ನು ತಿಳಿಯದೆ, ಮನಸ್ಸಿಗೆ ತಂದುಕೊಳ್ಳಬಾರದ ವಿಷಯಗಳನ್ನು ಮನಸ್ಸಿನಲ್ಲಿಟ್ಟು, ಮನಸ್ಸಿಗೆ ತಂದುಕೊಳ್ಳಬೇಕಾದ ವಿಷಯಗಳನ್ನು ಮನಸ್ಸಿಗೆ ತಂದುಕೊಳ್ಳದೆ ಹೋಗುತ್ತಾನೆ36 .</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>ಮನಸ್ಸಿಗೆ ತಂದು ಕೊಳ್ಳಬಾರದ [ಯೋಚಿಸಬಾರದ] ಯಾವ ವಿಷಯಗಳನ್ನು ಯೋಚಿಸುತ್ತಾನೆ? ಭಿಕ್ಖುಗಳೇ ಯಾವ ವಿಷಯಗಳನ್ನು ಯೋಚಿಸುವುದರಿಂದ ಹುಟ್ಟದ ಕಾಮಾಸವಗಳು.... ಭವಾಸವಗಳು.... ಅವಿದ್ಯಾಸವಗಳು ಹುಟ್ಟುತ್ತವೋ ಮತ್ತು ಹುಟ್ಟಿರುವ ಕಾಮಾಸವಗಳು.... ಭವಾಸವಗಳು.... ಅವಿದ್ಯಾಸವಗಳು ಹೆಚ್ಚುತ್ತವೋ ಅಂತಹ ಈ ಮನಸ್ಸುಕೊಡಬಾರದ ವಿಷಯಗಳನ್ನು ಆಲೋಚಿಸುತ್ತಾನೆ.37</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>ಭಿಕ್ಖುಗಳೇ ಯೋಚಿಸಬಾರದ ಯಾವ ವಿಷಯಗಳನ್ನು ಯೋಚಿಸುತ್ತಾನೆ? ಭಿಕ್ಖುಗಳೇ ಯಾವ ವಿಷಯಗಳನ್ನು ಆಲೋಚಿಸಿದರೆ ಹುಟ್ಟದ ಕಾಮಾಸವಗಳು.... ಭವಾಸವಗಳು.... ಅವಿದ್ಯಾಸವಗಳು ಹುಟ್ಟುವುದಿಲ್ಲವೋ ಆಥವಾ ಹುಟ್ಟಿದ ಕಾಮಾಸವಗಳು.... ಭವಾಸವಗಳು.... ಅವಿದ್ಯಾಸವಗಳು ನಾಶವಾಗುವುದೋ ಅಂತಹ ಈ ಮನಸ್ಸಿಡಬೇಕಾದ ಧರ್ಮಗಳನ್ನು / ವಿಷಯಗಳನ್ನು ಆಲೊಚಿಸುವುದಿಲ್ಲ.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>ಅಂಥವನಿಗೆ ಯೋಚಿಸಬೇಕಾದ್ದನ್ನು ಯೋಚಿಸದೆ ಯೋಚಿಸಬಾರದ್ದನ್ನು ಯೋಚಿಸುವವನಿಗೆ ಹುಟ್ಟದ ಆಸವಗಳು ಹುಟ್ಟುತ್ತವೆ ಮತ್ತು ಹುಟ್ಟಿಕೊಂಡಿರುವ ಆಸವಗಳು ಹೆಚ್ಚಿಕೊಳ್ಳುತ್ತವೆ.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>5. ಅವಿವೇಕದಿಂದ ಅವನು ಹೀಗೆ ಆಲೋಚಿಸುತ್ತಾನೆ: ‘ಹಿಂದೆ ನಾನು ಇದ್ದೆನೆ? ಹಿಂದೆ ನಾನು ಇರಲಿಲ್ಲವೆ? ಹಿಂದೆ ನಾನು ಏನಾಗಿದ್ದೆ?.... ಹೇಗಿದ್ದೆ?.... ಏನಾಗಿದ್ದವನು ಮತ್ತೆ ಏನಾದೆ? ಮುಂದಿನ ಕಾಲದಲ್ಲಿ ನಾನು ಇರುತ್ತೇನೆಯೆ?.... ಇರುವುದಿಲ್ಲವೆ?.... ಏನಾಗುತ್ತೇನೆ?.... ಹೇಗಿರುತ್ತೇನೆ?.... ಏನಾಗಿ ಮತ್ತೇನಾಗುತ್ತೇನೆ?’ ಎಂದು. ಅಥವಾ ಇರುವಾಗ್ಗೆಯೇ ತನ್ನೊಳಗೇ ಗೊಂದಲಕ್ಕೆ ಈಡಾಗುತ್ತಾನೆ. - ‘ನಾನು ಇದ್ದೇನೆಯೆ? ಇಲ್ಲವೆ? ನಾನು ಏನು? ಹೇಗಿದ್ದೇನೆ? ಈ ಜೀವಿಯಾದರೂ ಎಲ್ಲಿಂದ ಬಂತು? ಇದು ಎಲ್ಲಿಗೆ ಹೋಗುವಂಥದ್ದು?’38 ಎಂದು.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>6. ಈ ರೀತಿ ಅವಿವೇಕದಿಂದ ಆಲೋಚಿಸುವ ಕಾರಣ ಈ ಆರು ವಿಪರ್ಯಸ್ತ [ತಿರುಚಿದ/ತಪ್ಪಾದ] ದೃಷ್ಟಿಗಳಲ್ಲಿ ಯಾವುದಾದರೂ ಒಂದು ದೃಷ್ಟಿ39 ಹುಟ್ಟುತ್ತದೆ. ಅವನಿಗೆ ನನ್ನಲ್ಲಿ ‘ಆತ್ಮವಿದೆ’ ಎಂಬ ದೃಷ್ಟಿ ಸತ್ಯವಾದ ದೃಢವಾದ ರೂಪದಲ್ಲಿ ಹುಟ್ಟುತ್ತದೆ, ‘ನನ್ನಲ್ಲಿ ಆತ್ಮವಿಲ್ಲ’ ಎಂಬ ದೃಷ್ಟಿ ಸತ್ಯವಾದ ದೃಢವಾದ ರೂಪದಲ್ಲಿ ಹುಟ್ಟುತ್ತದೆ., ‘ನನ್ನಿಂದಲೇ ಆತ್ಮವನ್ನು ಗುರುತಿಸುತ್ತೇನೆ’ ಎಂಬ ದೃಷ್ಟಿ ಸತ್ಯವಾದ ದೃಢವಾದ ರೂಪದಲ್ಲಿ ಹುಟ್ಟುತ್ತದೆ, ‘ಆತ್ಮನಿಂದಲೇ ಅನಾತ್ಮವನ್ನು ಗುರುತಿಸುತ್ತೇನೆ’ ಎಂಬ ದೃಷ್ಟಿ ಸತ್ಯವಾದ ದೃಢವಾದ ರೂಪದಲ್ಲಿ ಹುಟ್ಟುತ್ತದೆ,40 ಹಾಗೂ ಇಲ್ಲದಿದ್ದರೆ ಇನ್ನೊಂದು ವಿಪರ್ಯಸ್ತ ದೃಷ್ಟಿ ಹುಟ್ಟುತ್ತದೆ. ಅದು ‘ನನ್ನಲ್ಲಿ ಈ ಆತ್ಮವೇನಿದೆಯೊ, ನುಡಿಯುತ್ತದೋ, ಅನುಭವಿಸುತ್ತದೋ; ಒಮ್ಮೆ ಇಲ್ಲಿ ಮತ್ತೊಮ್ಮೆ ಅಲ್ಲಿ, ಒಳ್ಳೆಯ ಮತ್ತು ಕೆಟ್ಟ ಕರ್ಮಗಳ ಫಲಗಳನ್ನು ಅನುಭವಿಸುತ್ತಿದೆಯೋ ಅದೇ ಆ ನನ್ನಾತ್ಮವೇ ನಿತ್ಯವಾದುದು ಸ್ಥಿರವಾದುದು, ಶಾಶ್ವತವಾದುದು, ಬದಲಾಗದ್ದು, ಅದೇ ಆ ನನ್ನ ಆತ್ಮವೇ ನಿತ್ಯ, ಸ್ಥಿರ, ಶಾಶ್ವತ. ಬದಲಾವಣೆಗಳಿಗೆ ಒಳಗಾಗದೆ ಇರುವುದು. ಅನಂತಕಾಲ ಹಾಗೇ ಶಾಶ್ವತವಾಗಿ ಉಳಿಯುವುದು!’ ಎಂದು.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>ಭಿಕ್ಖುಗಳೇ ಇದಕ್ಕೇ ಹೇಳುವುದು ದಿಟ್ಠಿಯ [ಮಿಥ್ಯಾದೃಷ್ಟಿಯ] ಹಿಡಿತ, ದೃಷ್ಟಿಯ ಗೋಜಲು, ದೃಷ್ಟಿಯ [ಕಣ್ಕಟ್ಟಿನ] ಕಾಡು, ದೃಷ್ಟಿಯ ವಕ್ರತೆ, ದೃಷ್ಟಿಯ ಒಣವಾದ, ದೃಷ್ಟಿಯ ತುಯ್ದಾಟ, ದಿಟ್ಟಿಯ ಸಂಕೋಲೆ ಎಂದು. ಭಿಕ್ಖುಗಳೇ! ಅರಿವಿಲ್ಲದ ಸಾಮಾನ್ಯ ಜನ ದಿಟ್ಠಿ ಸಂಕೋಲೆಗೆ ಕಟ್ಟುಬಿದ್ದು ಮುಪ್ಪು, ಸಾವು, ಶೋಕ, ಗೋಳಾಟ, ದುಃಖ, ದುಮ್ಮಾನ, ದುಗುಡಗಳಿಂದ ಬಿಡುಗಡೆ ಹೊಂದುವುದಿಲ್ಲ. [ಅಂತಹವನು] ದುಃಖದಿಂದ ಬಿಡುಗಡೆ ಹೊಂದುವುದಿಲ್ಲ’ ಎಂದು ಹೇಳುತ್ತೇನೆ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>7. ಆದರೆ ಭಿಕ್ಖುಗಳೇ ಆರ್ಯಶ್ರಾವಕನು, ಆರ್ಯರನ್ನು ನೋಡಿರುವವನು, ಆರ್ಯಧರ್ಮದ ಬಗ್ಗೆ ಗೊತ್ತಿರುವವನು, ಆರ್ಯಧರ್ಮದಲ್ಲಿ ತೊಡಗಿರುವವನು, ಸತ್ಪುರುಷರನ್ನು ಕಂಡವನು, ಸತ್ಪುರುಷರ ಧರ್ಮವನ್ನು ತಿಳಿದವನು, ಸತ್ಪುರುಷರು ಆಚರಿಸುವ ಧರ್ಮವನ್ನು ಆಚರಿಸುವವನು, ಮನಸ್ಸಿಗೆ ತಂದುಕೊಳ್ಳಬೇಕಾದ ಧರ್ಮಗಳನ್ನು ತಿಳಿದಿರುತ್ತಾನೆ ಹಾಗೇ ಮನಸ್ಸಿಗೆ ತಂದುಕೊಳ್ಳಬಾರದ ಧರ್ಮಗಳನ್ನೂ ತಿಳಿದಿರುತ್ತಾನೆ. ಮನಸ್ಸಿಗೆ ತಂದುಕೊಳ್ಳಬೇಕಾದ ಧರ್ಮಗಳನ್ನು ತಿಳಿದು ಮತ್ತು ಮನಸ್ಸಿಗೆ ತಂದುಕೊಳ್ಳಬಾರದ ಧರ್ಮಗಳನ್ನೂ ತಿಳಿದು ಯೋಚಿಸಬಾರದ ವಿಷಯಗಳನ್ನು ಯೋಚಿಸುವುದಿಲ್ಲ ಮತ್ತು ಯೋಚಿಸಬೇಕಾದ ವಿಷಯಗಳನ್ನು ಯೋಚಿಸುತ್ತಾನೆ.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>ಭಿಕ್ಖುಗಳೇ! [ಆತ] ಯೋಚಿಸಬಾರದ ಯಾವ ವಿಷಯಗಳನ್ನು ಯೋಚಿಸುವುದಿಲ್ಲ? ಭಿಕ್ಖುಗಳೇ ಯಾವ ವಿಷಯಗಳನ್ನು ಯೋಚಿಸಿದರೆ ಹುಟ್ಟದ ಕಾಮಾಸವ ಹುಟ್ಟುವುದೋ, ಹುಟ್ಟಿದ ಕಾಮಾಸವ ಬೆಳೆಯುವುದೋ, ಹುಟ್ಟದ ಭವಾಸವ ಹುಟ್ಟುವುದೋ, ಹುಟ್ಟಿದ ಭವಾಸವ ಬೆಳೆಯುವುದೋ, ಹುಟ್ಟದ ಅವಿದ್ಯಾಸವ ಹುಟ್ಟುವುದೋ, ಹುಟ್ಟಿದ ಅವಿದ್ಯಾಸವ ಬೆಳೆಯುವುದೋ ಆ ವಿಷಯಗಳನ್ನು ಯೋಚಿಸಬಾರದು. ಅಂತಹ ವಿಷಯಗಳನ್ನು [ಆತ] ಯೋಚಿಸುವುದಿಲ್ಲ.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>ಇನ್ನು, ಭಿಕ್ಖುಗಳೇ ಯೋಚಿಸಬೇಕಾದ ಯಾವ ವಿಷಯಗಳನ್ನು ಆತ ಯೋಚಿಸುತ್ತಾನೆ? ಭಿಕ್ಖುಗಳೇ ಯಾವ ಧರ್ಮಗಳನ್ನು ಯೋಚಿಸುವುದರಿಂದ ಹುಟ್ಟದ ಕಾಮಾಸವ ಹುಟ್ಟುವುದಿಲ್ಲವೋ, ಹುಟ್ಟಿದ ಕಾಮಾಸವ ಬೆಳೆಯುವುದಿಲ್ಲವೋ, ಹುಟ್ಟದ ಭವಾಸವ ಹುಟ್ಟುವುದಿಲ್ಲವೋ, ಹುಟ್ಟಿದ ಭವಾಸವ ಬೆಳೆಯುವುದಿಲ್ಲವೋ, ಹುಟ್ಟದ ಅವಿದ್ಯಾಸವ ಹುಟ್ಟುವುದಿಲ್ಲವೋ, ಹುಟ್ಟಿದ ಅವಿದ್ಯಾಸವ ಬೆಳೆಯುವುದಿಲ್ಲವೋ ಅಂತಹ ಧರ್ಮಗಳನ್ನು ಯೋಚಿಸಬೇಕು. ಅಂತಹ ವಿಷಯಗಳನ್ನು [ಆತ] ಯೋಚಿಸುತ್ತಾನೆ. ಅಂತಹವನಿಗೆ ಯೋಚಿಸಬಾರದ್ದನ್ನು ಯೋಚಿಸದೆ ಇರುವುದರಿಂದ, ಯೋಚಿಸ ಬೇಕಾದ್ದನ್ನು ಯೋಚಿಸುವುದರಿಂದ ಹುಟ್ಟದ ಆಸವಗಳು ಹುಟ್ಟುವುದಿಲ್ಲ, ಮತ್ತು ಹುಟ್ಟಿದ ಆಸವಗಳು ನಾಶವಾಗುತ್ತವೆ.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>8. ಆತನು ‘ಇದು ದುಃಖ’ ಎಂದು ಯೋಚಿಸುತ್ತಾನೆ. ಇದು ‘ದುಃಖದ ಸಮುದಯ [ಉತ್ಪತ್ತಿ]’ ಎಂದು ಸದ್ವಿವೇಕದಿಂದ ಯೋಚಿಸುತ್ತಾನೆ. ‘ಇದು ದುಃಖ ನಿರೋಧ [ತಡೆ]’ ಎಂದು ಯೋಚಿಸುತ್ತಾನೆ. ‘ಇದೇ ದುಃಖ ನಿರೋಧಕ್ಕೆ ಒಯ್ಯುವ ಮಾರ್ಗ’41 ಎಂದೂ ಯೋಚಿಸುತ್ತಾನೆ. ಹೀಗೆ [ಸದ್ವಿವೇಕದಿಂದ] ಆಲೋಚಿಸಿದವನಿಗೆ ಮೂರು ಸಂಕೋಲೆಗಳು ನಾಶವಾಗುತ್ತವೆ. ಅವು- ಸಕ್ಕಾಯ ದಿಟ್ಠಿ [ಆತ್ಮವ್ಯಾಮೋಹದ ದೃಷ್ಟಿ], ವಿಚಿಕಿಚ್ಚ [ಶಂಕೆ] ಸೀಲಬ್ಬತಪರಾಮಾಸ [ಕಂದಾಚಾರಗಳ ಅಂಧಾನುಸರಣೆ].</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>ಭಿಕ್ಖುಗಳೇ ಈ ಆಸವಗಳನ್ನು ‘ದರ್ಶನದಿಂದ ನಾಶಮಾಡಬೇಕಾದವು’ ಎಂದು ಹೇಳಲಾಗಿದೆ42 .</p>
    <h2>ಸಂಯಮದಿಂದ ನಾಶ ಮಾಡಬೇಕಾದ ಆಸವಗಳು:</h2>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>9. ಇನ್ನು ಭಿಕ್ಖುಗಳೇ ಸಂಯಮದಿಂದ ನಾಶಪಡಿಸಬೇಕಾದ ಆಸವಗಳು ಯಾವುವು?43</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>ಇಲ್ಲಿ, ಭಿಕ್ಖುಗಳೇ, ಭಿಕ್ಖುವು ಪ್ರಜ್ಞಾವಂತನಾಗಿ ಆಲೋಚಿಸುತ್ತಾ ಚಕ್ಷುರಿಂದ್ರಿಯವನ್ನು ನಿಯಂತ್ರಿಸಿ, ಸಂಯಮಶೀಲನಾಗಿ ಬಾಳುತ್ತಾನೆ. ಭಿಕ್ಖುಗಳೇ ಚಕ್ಷುರಿಂದ್ರಿಯ ಕುರಿತು ಪ್ರಜ್ಞಾವಂತನಾಗಿ ಆಲೋಚಿಸದೆ ಸಂಯಮಹೀನನಾಗಿ ಬಾಳಿದಾಗ ಯಾವ ಆಸವಗಳು ಹುಟ್ಟಿದ್ದವೋ ಅವು ಹಾಳುಗೆಡಹುವಂಥಹವು, ಸುಡುವಂತಹವು: ಅವು [ಈಗ] ಚಕ್ಷುರಿಂದ್ರಿಯವನ್ನು ನಿಯಂತ್ರಿಸಿ ಬಾಳಿದಾಗ ಈ [ಹಿಂದೆ ಹುಟ್ಟಿರುವ] ಆಸವಗಳು ಆ ರೀತಿ ಹಾಳುಗೆಡವದೆ, ಸುಡದೆ ಹೋಗುತ್ತವೆ44 . ಪ್ರಜ್ಞಾವಂತನಾಗಿ ಆಲೋಚಿಸುತ್ತಾ ... ಶ್ರವಣೇಂದ್ರಿಯ[ಕಿವಿಯ]ವನ್ನು ನಿಯಂತ್ರಿಸಿ, ........ ಘ್ರಾಣೇಂದ್ರಿಯ [ಮೂಗು] ನಿಯಂತ್ರಿಸಿ, ಜಿಹ್ವೇಂದ್ರಿಯವನ್ನು ನಿಯಂತ್ರಿಸಿ, ....... ಕಾಯೇಂದ್ರಿಯವನ್ನು ನಿಯಂತ್ರಿಸಿ, ಮನೋ ಇಂದ್ರಿಯವನ್ನು ನಿಯಂತ್ರಿಸಿ ಪ್ರಜ್ಞಾವಂತನಾಗುತ್ತಾನೆ. ಆಲೋಚಿಸದೆ ಸಂಯಮಹೀನನಾಗಿ ಬಾಳಿದಾಗ ಯಾವ ಆಸವಗಳು ಹುಟ್ಟಿದ್ದವೋ ಅವು ಹಾಳುಗೆಡಹುವಂಥಹವು, ಸುಡುವಂತಹವು. ಈಗ ಆ ಆಸವಗಳು ಆ ರೀತಿಯಾಗಿ ಹಾಳುಗೆಡಹುವುವು ಸುಡುವಂಥಹವು ಆಗಿರುವುದಿಲ್ಲ.</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>ಭಿಕ್ಖುಗಳೇ! ಯಾರು ಯಾರು ಸಂಯಮವಿಲ್ಲದೆ ಬಾಳುವರೋ ಅವರಿಗೆ ಹುಟ್ಟಿಬರುವ ಆಸವಗಳು ಯಾವ ರೀತಿ ಹಾಳುಗೆಡಿಸಿ ಸುಡುವವೋ ಹಾಗೆ ಸಂಯಮ ಪಡೆದು ಬಾಳುವವನನ್ನು ಆ ಆಸವಗಳು ಹಾಳುಗೆಡಹುವುದಿಲ್ಲ, ಸುಡುವುದಿಲ್ಲ. ಭಿಕ್ಖುಗಳೇ ಇವುಗಳನ್ನು ಸಂಯಮದಿಂದ ನಾಶಮಾಡಬೇಕಾದ ಆಸವಗಳು ಎನ್ನುತ್ತಾರೆ.</p>
    <h2>ಅರಿತು ಬಳಸುವುದರಿದ ನಾಶಮಾಡಬೇಕಾದ ಆಸವಗಳು:</h2>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>10. ಇನ್ನು ಭಿಕ್ಖುಗಳೇ ಅರಿತು ಬಳಸುವುದರಿಂದ ನಾಶಮಾಡಬೇಕಾದ ಆಸವಗಳು ಯಾವುವು?</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>ಭಿಕ್ಖುಗಳೇ, ಈ ಲೋಕದಲ್ಲಿ ಭಿಕ್ಖುವು ಪ್ರಜ್ಞಾವಂತನಾಗಿ ಆಲೋಚಿಸಿ ಚಳಿಯನ್ನು ನೀಗಿಸಲು, ಬೇಗೆಯನ್ನು ನೀಗಿಸಲು, ಗುಂಗಿಹುಳ, ಸೊಳ್ಳೆ, ಗಾಳಿ, ಬಿಸಿಲು, ಹರಿದಾಡುವ ಹುಳಹುಪ್ಪಟೆ ನೀಗಿಸಲು ಎಷ್ಟು ಬೇಕೋ, ಅಷ್ಟು ಮಾತ್ರ, ಬೆತ್ತಲೆ ಮುಚ್ಚಿಕೊಳ್ಳುವಷ್ಟು ಮಾತ್ರ, ಕೇವಲ ಕಾಷಾಯ ವಸ್ತ್ರವನ್ನು ಅರಿತು ಧರಿಸುತ್ತಾನೆ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>ಭಿಕ್ಖುಗಳೇ, ಈ ಲೋಕದಲ್ಲಿ ಭಿಕ್ಖುವು ಪ್ರಜ್ಞಾವಂತನಾಗಿ ಆಲೋಚಿಸಿ ಭಿಕ್ಷಾನ್ನವನ್ನು ಅರಿತು ಸೇವಿಸುತ್ತಾನೆ. [ಹೇಗೆಂದರೆ]- ‘ಇದು ಮೋಜಿಗಾಗಿ ಅಲ್ಲ, ವಿಲಾಸಕ್ಕಾಗಿ ಅಲ್ಲ, ತೋರಾಣಿಕೆಗಾಗಿ ಅಲ್ಲ, ಅಂಗಸೌಷ್ಟವಕ್ಕಾಗಿ ಅಲ್ಲ. ಆದರೆ ಕೇವಲ ಈ ದೇಹವನ್ನು ಉಳಿಸಿಕೊಂಡು, ನಡೆಸಿಕೊಂಡು ಹೋಗುವುದಕ್ಕಾಗಿ ಮಾತ್ರ; ಅನನುಕೂಲವನ್ನು ದೂರವಿಡಲು ಮಾತ್ರ ಮತ್ತು ಬ್ರಹ್ಮಚರಿಯವನ್ನು ಹೊಂದುವುದಕ್ಕಾಗಿ [ಈ ಭಿಕ್ಷಾನ್ನ]. ಹೀಗೆ ಈಗಾಗಲೇ ಉಂಟಾಗಿರುವ ಹಸಿವು ಎಂಬ ವೇದನೆಯನ್ನು ನೀಗಿಸುತ್ತೇನೆ ಮತ್ತು ಹೊಸ ದುಃಖದ ವೇದನೆಯನ್ನು ಉಂಟಾಗಲು ಬಿಡುವುದಿಲ್ಲ. ಹೀಗೆ ನನ್ನ ಆಯಷ್ಯ ಶುದ್ಧವಾಗಿ ತೊಂದರೆ ಇಲ್ಲದೆ ಸಾಗಲಿ.’ಎಂದು</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>ಪ್ರಜ್ಞಾವಂತನಾಗಿ ಆಲೋಚಿಸಿ ವಾಸಸ್ಥಳವನ್ನು ಉಪಯೋಗಿಸುತ್ತಾನೆ- ‘[ಇದು] ಕೇವಲ ಛಳಿಯನ್ನು ನೀಗಿಸಲು. ಬೇಗೆಯನ್ನು ನೀಗಿಸಲು. ಗುಂಗಿಹುಳ, ಸೊಳ್ಳೆ, ಗಾಳಿ, ಬಿಸಿಲು, ಹರಿದಾಡುವ ಹುಳಹುಪ್ಪಟೆಗಳನ್ನು ನೀಗಿಸಲು. ಕೇವಲ ಋತುಮಾನದ ತೊಂದರೆಗಳನ್ನು ನೀಗಿಸಲು ಮತ್ತು ಏಕಾಂತವನ್ನು ಆನಂದಿಸಲು ಮಾತ್ರ.’ ಎಂದು.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>ಪ್ರಜ್ಞಾವಂತನಾಗಿ ಆಲೋಚಿಸಿ ಅನಾರೋಗ್ಯ ನೀಗಿಸಲು ಆರೋಗ್ಯಕ್ಕೆ ಅವಶ್ಯಕವಾದ ಔಷಧಿ ಮುಂತಾದ ಸಾಮಗ್ರಿಗಳನ್ನು ಉಪಯೋಗಿಸುತ್ತಾನೆ. ‘ಈಗಾಗಲೇ ಬಂದಿರುವ ಅಸ್ವಸ್ಥತೆಯ ವೇದನೆ ನೀಗಿಸಲು ಮತ್ತು ಪರಿಪೂರ್ಣ ಸ್ವಾಸ್ಥ್ಯ ಪಡೆಯಲು ಮಾತ್ರ [ಔಷಧೋಪಚಾರಗಳನ್ನು ಬಳಸುತ್ತೇನೆ]’ ಎಂದು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>ಇವು ಭಿಕ್ಖುಗಳೇ ಅರಿಯದೆ ಬಳಕೆ ಮಾಡಿದಾಗ ಉತ್ಪನ್ನವಾಗುವ, ಹಾಳುಗೆಡಹುವಂಥ ಸುಡುವಂಥ ಆಸವಗಳು. ಅರಿತು ಬಳಸಿದರೆ ಆ ಆಸವಗಳು ಹಾಳುಗೆಡಹುವುದಿಲ್ಲ, ಸುಡುವುದಿಲ್ಲ. ಇವುಗಳನ್ನು ಭಿಕ್ಖುಗಳೇ ಅರಿತು ಬಳಸುವುದರಿಂದ ನಾಶ ಮಾಡಬೇಕಾದ ಆಸವಗಳು ಎಂದು ಕರೆಯುತ್ತಾರೆ.</p>
    <h2>ಸಹನೆಯಿಂದ ನಾಶ ಮಾಡಬೇಕಾದ ಆಸವಗಳು:</h2>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>11. ಇನ್ನ ಭಿಕ್ಖುಗಳೆ! ಸಹನೆಯಿಂದ ನಾಶ ಮಾಡಬೇಕಾದ ಆಸವಗಳು ಯಾವುವು? ಭಿಕ್ಖುಗಳೇ ಈ ಲೋಕದಲ್ಲಿ ಭಿಕ್ಖುವು ಪ್ರಜ್ಞಾಪೂರ್ವಕವಾಗಿ ಆಲೋಚಿಸಿ ಶೀತ, ಧಗೆ, ಹಸಿವು ಬಾಯಾರಿಕೆಗಳನ್ನು ಸಹಿಸುವನು. ಗುಂಗಿಹುಳ, ಸೊಳ್ಳೆ, ಗಾಳಿ, ಬಿಸಿಲು, ಹರಿದಾಡುವ ಹುಳಹುಪ್ಪಟೆಗಳ ಸೋಂಕನ್ನು ಮತ್ತು ಒರಟಾದ, ಕೆಟ್ಟಮಾತಿನ ರೀತಿಗಳನ್ನೂ ಮತ್ತು ಹಾಗೆ ಉಂಟಾಗುವ ದುಃಖದಾಯಕವೂ, ಅಹಿತಕರವಾದವೂ, ತೀವ್ರವೂ, ತೀಕ್ಷ್ಣವೂ ಆದ ಯಾತನಾಮಯವಾದ ಸಂಕಟಮಯವಾದ ಪ್ರಾಣತೆಗೆಯುವಂತಿರುವ ವೇದನೆಗಳನ್ನು ಸಹಿಸುತ್ತಾನೆ.</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>ಇವು ಭಿಕ್ಖುಗಳೇ ಸಹನೆಯಿಲ್ಲದಾಗ ಉಂಟಾಗುವ ಈ ಆಸವಗಳು, ಹಾಳುಗೆಡಹುವಂತಹವು ಮತ್ತು ಸುಡುವಂತಹವು. [ಆದರೆ] ಈ ರೀತಿ ಸಹಿಸುವುದರಿಂದ ಆ ಆಸವಗಳು ಹಾಳುಗೆಡಹುವಂತಹವು ಮತ್ತು ಸುಡುವಂತಹವು ಆಗಿರುವುದಿಲ್ಲ.</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>ಇವುಗಳನ್ನು ಭಿಕ್ಖುಗಳೇ ಸಹನೆಯಿಂದ ನಾಶಮಾಡಬೇಕಾದ ಆಸವಗಳು ಎಂದು ಕರೆಯುತ್ತಾರೆ.</p>
    <h2>ವರ್ಜನೆಯಿಂದ ನಾಶಮಾಡಬೇಕಾದ ಆಸವಗಳು:</h2>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>12. ಇನ್ನು ಬಿಕ್ಕುಗಳೇ ಯಾವ ಆಸವಗಳು ವರ್ಜನೆಯಿಂದ ನಾಶಮಾಡಬೇಕಾದವು? ಭಿಕ್ಖುಗಳೇ! ಈ ಲೋಕದಲ್ಲಿ ಭಿಕ್ಖುವು ಪ್ರಜ್ಞಾಪೂರ್ವಕವಾಗಿ ಆಲೋಚಿಸಿ, ರೋಷಗೊಂಡ ಆನೆಯನ್ನು ವರ್ಜಿಸುತ್ತಾನೆ. ರೋಷಗೊಂಡಕುದುರೆಯನ್ನು ... ರೋಷಗೊಂಡ ಗೂಳಿಯನ್ನು... ರೋಷಗೊಂಡ ನಾಯಿಯನ್ನು, ಹಾವನ್ನು, ಕೂಳೆಯನ್ನು, ಮುಳ್ಳಿನ ಪೊದೆಯನ್ನು, ಆಳವಾದ ಹಳ್ಳವನ್ನು, ಕೊರಕಲನ್ನು, ಮಲದ ಗುಂಡಿಯನ್ನು, ತಿಪ್ಪೆ ಗುಂಡಿಯನ್ನೂ ವರ್ಜಿಸುತ್ತಾನೆ. ಅಯೋಗ್ಯವಾದ ಕುಳಿತುಕೊಳ್ಳಬಾರದ ಸ್ಥಳಗಳಲ್ಲಿ ಕುಳಿತುಕೊಳ್ಳುವವನನ್ನು, ಅಡ್ಡಾಡಬಾರದ ಕಡೆಗಳಲ್ಲಿ ಅಡ್ಡಾಡುವವನನ್ನು, ಕೆಟ್ಟಗೆಳೆಯರ ಸಹವಾಸ ಮಾಡುವವನನ್ನು, ಅಯೋಗ್ಯವಾದ ಪಾಪಕೆಲಸ ಮಾಡುವವನನ್ನು, ಜ್ಞಾನಿಗಳಾದ ಜತೆಗಾರ ಭಿಕ್ಖುಗಳು ಯಾರನ್ನು ಪಾಪಿ ಎಂದು ಹೀನಾಯಿಸುತ್ತಾರೋ ಅಂತಹವರನ್ನೂ, ಹಾಗೆ ಕುಳಿತುಕೊಳ್ಳಬಾರದ ಸ್ಥಾನಗಳನ್ನೂ46 , ಅಡ್ಡಾಡಬಾರದ ಎಡೆಗಳನ್ನೂ, ಪಾಪಿಷ್ಠರಾದ ಗೆಳೆಯರನ್ನೂ ಸರಿಯಾಗಿ ಯೋಚಿಸಿ ವರ್ಜಿಸುತ್ತಾನೆ.</p>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>ಇವು ಭಿಕ್ಖುಗಳೇ ವರ್ಜಿಸದೆ ಇದ್ದಾಗ ಹುಟ್ಟುವ ಆಸವಗಳು. ಅವು ಹಾಳುಗೆಡಹುವಂತಹವು, ಸುಡುವವು, ಈ ರೀತಿ ವರ್ಜಿಸಿದಾಗ ಆ ಆಸವಗಳು ಹಾಳುಗೆಡಹುವಂತಹವು, ಸುಡುವವು ಆಗಿರುವುದಿಲ್ಲ. ಇವುಗಳನ್ನು ಭಿಕ್ಖುಗಳೇ ವರ್ಜನೆಯಿಂದ ನಾಶಮಾಡಬೇಕಾದ ಆಸವಗಳು ಎಂದು ಕರೆಯುತ್ತಾರೆ.</p>
    <h2>ತೊಡೆದುಹಾಕುವುದರಿಂದ ನಾಶಮಾಡಬೇಕಾದ ಆಸವಗಳು:</h2>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>13. ಇನ್ನು ಭಿಕ್ಖುಗಳೇ ತೊಡೆದುಹಾಕುವುದರಿಂದ ನಾಶಮಾಡಬೇಕಾದ ಆಸವಗಳು ಯಾವುವು? ಭಿಕ್ಖುಗಳೇ ಈ ಲೋಕದಲ್ಲಿ ಭಿಕ್ಖುವು ಪ್ರಜ್ಞಾಪೂರ್ವಕವಾಗಿ ಆಲೋಚಿಸಿ, ಹುಟ್ಟಿದ ಕಾಮುಕ ಯೋಚನೆಯನ್ನು ಸಹಿಸುವುದಿಲ್ಲ, ನಾಶಪಡಿಸುತ್ತಾನೆ, ತೊಡೆದು ಹಾಕುತ್ತಾನೆ, ಕೊನೆಗೊಳಿಸುತ್ತಾನೆ, ಇಲ್ಲವಾಗಿಸುತ್ತಾನೆ; ಹುಟ್ಟಿದ ದ್ವೇಷದ ಯೋಚನೆಯನ್ನು...., ಹಿಂಸಿಸುವ ಯೋಚನೆಯನ್ನು..... ಇಲ್ಲವಾಗಿಸುತ್ತಾನೆ. [ಅವು] ಹುಟ್ಟಿಕೊಂಡಾಗಲೆಲ್ಲ ಪಾಪದ ಅಕುಶಲದ ಮನಃಸ್ಥಿತಿಗಳನ್ನು ಸಹಿಸುವುದಿಲ್ಲ, ಅವುಗಳನ್ನು ನಾಶಪಡಿಸುತ್ತಾನೆ, ತೊಡೆದು ಹಾಕುತ್ತಾನೆ, ಕೊನೆಗೊಳಿಸುತ್ತಾನೆ, ಇಲ್ಲವಾಗಿಸುತ್ತಾನೆ.47</p>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>ಇವು ಭಿಕ್ಖುಗಳೇ ತೊಡೆದುಹಕದೆ ಇರುವಾಗ ಹುಟ್ಟುವ ಆಸವಗಳು ಅವು ಹಾಳುಗೆಡಹುವಂತಹವು, ಸುಡುವವು, ಈ ರೀತಿ ತೊಡೆದು ಹಾಕಿದಾಗ ಆ ಆಸವಗಳು ಹಾಳುಗೆಡಹುವಂತಹವು, ಸುಡುವವು ಆಗಿರುವುದಿಲ್ಲ. ಇವುಗಳನ್ನು ಭಿಕ್ಖುಗಳೇ ತೊಡೆದುಹಾಕುವುದರಿಂದ ನಾಶಮಾಡಬೇಕಾದ ಆಸವಗಳು ಎಂದು ಕರೆಯುತ್ತಾರೆ.</p>
    <h2>ಭಾವನೆಯಿಂದ ನಾಶಮಾಡಬೇಕಾದ ಆಸವಗಳು:</h2>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a>14. ಇನ್ನು ಭಿಕ್ಖುಗಳೇ! ಭಾವನೆಯಿಂದ [ಮನೋವಿಕಾಸದಿಂದ] ನಾಶಮಾಡಬೇಕಾದ ಆಸವಗಳು ಯಾವುವು? ಭಿಕ್ಖುಗಳೇ! ಈ ಲೋಕದಲ್ಲಿ ಭಿಕ್ಖುವು ಪ್ರಜ್ಞಾಪೂರ್ವಕವಾಗಿ ಆಲೋಚಿಸಿ, ವಿವೇಕದಿಂದ ಅನಾಸಕ್ತಿಯನ್ನು, ಮುಕ್ತತೆಯನ್ನು ಆಧರಿಸಿದ, ವೈರಾಗ್ಯದಲ್ಲಿ ಪರಿಣಮಿಸುವ ಸತಿ[ಎಚ್ಚರದ] ಸಂಬೋಧಿ ಅಂಗವನ್ನು ವಿಕಾಸಗೊಳಿಸಿ[ಬೆಳೆಸಿ]ಕೊಳ್ಳುತ್ತಾನೆ. ....ಧಮ್ಮವಿಚಯ[ಧರ್ಮಪರಿವೀಕ್ಷಣ] ಸಂಬೋಧ್ಯಂಗವನ್ನು.... ವೀರ್ಯಸಂಬೋಧ್ಯಂಗವನ್ನು [ಪ್ರಯತ್ನಶೀಲತೆ].... ಪೀತಿ [ಆನಂದ] ಸಂಬೋಧ್ಯಂಗವನ್ನು.... ಪಸ್ಸದ್ಧಿ[ಪ್ರಶಾಂತಿ] ಸಂಬೋಧ್ಯಂಗವನ್ನು.... ಸಮಾಧಿ ಸಂಬೋಧ್ಯಂಗವನ್ನು.... ಉಪೇಖ್ಖಾ [ಸಮಭಾವದ] ಸಂಬೋಧ್ಯಂಗವನ್ನು ವಿಕಾಸಗೊಳಿಸಿಕೊಳ್ಳುತ್ತಾನೆ48.</p>
    <p><a class='ref sc' id='sc33'>SC 33</a><a class='ref cscd' id='cscd33'>CSCD 33</a>ಇವು ಭಿಕ್ಖುಗಳೇ ಭಾವನೆ ಇಲ್ಲದಾಗ [ಮನೋವಿಕಾಸವಾಗದಾಗ] ಹುಟ್ಟಬಹುದಾದ ಆಸವಗಳು. ಆಗ ಹಾಳುಗೆಡಹುವಂತಹವು, ಸುಡುವವು, ಈ ರೀತಿ ಭಾವನೆ ಇದ್ದಾಗ ಆ ಆಸವಗಳು ಹಾಳುಗೆಡಹುವಂತಹವು, ಸುಡುವವು ಆಗಿರುವುದಿಲ್ಲ. ಇವುಗಳನ್ನು ಭಿಕ್ಖುಗಳೇ ಭಾವನೆಯಿಂದ ನಾಶಮಾಡಬೇಕಾದ ಆಸವಗಳು ಎಂದು ಕರೆಯುತ್ತಾರೆ49.</p>
    <p><a class='ref sc' id='sc34'>SC 34</a><a class='ref cscd' id='cscd34'>CSCD 34</a>15. ಭಿಕ್ಖುಗಳೇ! ಒಬ್ಬ ಭಿಕ್ಖುವಿನ ಯಾವ ಆಸವಗಳು ದರ್ಶನದಿಂದ [ಲೋಕಾತ್ತರ ಜ್ಞಾನದಿಂದ] ನಾಶಮಾಡಬೇಕಾದವು ದರ್ಶನದಿಂದ ನಾಶಪಡಿಸಲಾಗಿವೆ; ಯಾವ ಯಾವ ಆಸವಗಳು ಸಂಯಮದಿಂದ ನಾಶಮಾಡಬೇಕಾದವು ಸಂಯಮದಿಂದ ನಾಶಪಡಿಸಲಾಗಿವೆ; ಯಾವ ಯಾವ ಆಸವಗಳು ಅರಿತು ಬಳಸುವುದರಿಂದ ನಾಶಮಾಡಬೇಕಾದವು ಅರಿತು ಬಳಸುವುದರಿಂದ ನಾಶಪಡಿಸಲಾಗಿವೆ; ಯಾವ ಯಾವ ಆಸವಗಳು ಸಹನೆಯಿಂದ ನಾಶಮಾಡಬೇಕಾದವು ಸಹನೆಯಿಂದ ನಾಶಪಡಿಸಲಾಗಿವೆ; ಯಾವ ಯಾವ ಆಸವಗಳು ವರ್ಜನೆಯಿಂದ ನಾಶಮಾಡಬೇಕಾದವು ವರ್ಜನೆಯಿಂದ ನಾಶಪಡಿಸಲಾಗಿವೆ; ಯಾವ ಯಾವ ಆಸವಗಳು ತೊಡೆದುಹಾಕುವುದರಿಂದ ನಾಶಮಾಡಬೇಕಾದವು ತೊಡೆದುಹಾಕುವುದರಿಂದ ನಾಶಪಡಿಸಲಾಗಿವೆ; ಯಾವ ಯಾವ ಆಸವಗಳು ಭಾವನೆಯಿಂದ ನಾಶಮಾಡಬೇಕಾದವು ಭಾವನೆಯಿಂದ ನಾಶಪಡಿಸಲಾಗಿವೆ; ಆಗ ಭಿಕ್ಖುಗಳೇ ಆ ಭಿಕ್ಖುವನ್ನು ಎಲ್ಲಾ ಆಸವಗಳ ಮೇಲೂ ಹತೋಟಿಯನ್ನು ಸಾಧಿಸಿ ಸಂಯಮಶೀಲನಾಗಿ ಬದುಕುವವನು ಎಂದು ಕರೆಯುತ್ತಾರೆ. ಅವನು ತೃಷ್ಣೆಯನ್ನು ತುಂಡರಿಸಿದ್ದಾನೆ. ಸಂಕೋಲೆಗಳನ್ನು ಮುರಿದಿದ್ದಾನೆ, ಅಹಮಿಕೆಯನ್ನು ಪೂರ್ಣವಾಗಿ ಹತ್ತಿಕ್ಕಿದ್ದಾನೆ, ಹಾಗೂ ನಿಜವಾಗಿಯೂ ದುಃಖವನ್ನು ಕೊನೆಗೊಳಿಸಿದ್ದಾನೆ.50 ”</p>
    <p><a class='ref sc' id='sc35'>SC 35</a><a class='ref cscd' id='cscd35'>CSCD 35</a>ಭಗವಾನರು ಹೀಗೆ ನುಡಿದರು. ಸ್ಫೂರ್ತಿಪಡೆದ ಆ ಭಿಕ್ಖುಗಳು ಭಗವಾನರ ಆ ಉಪದೇಶವನ್ನು ಅಭಿನಂದಿಸಿದರು.</p>
    <h2>ಇಲ್ಲಿಗೆ ಎಲ್ಲ ಆಸವಗಳ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>