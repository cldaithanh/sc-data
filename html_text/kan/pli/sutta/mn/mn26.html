<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 26: ಪಾಸರಾಸಿ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn26' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಉಪಮಾನಗಳ ವರ್ಗ</li>
      </ul>
      <h1 class='sutta-title'>26. ಪಾಸರಾಸಿ ಸುತ್ತ</h1>
    </header>

    <h2>(ಅರಿಯ ಪರಿಯೇಸನ ಸುತ್ತ)</h2>
    <h2>1. ರಮ್ಮಕ ಬ್ರಾಹ್ಮಣರ ಆಶ್ರಮದಲ್ಲಿ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span>1 ಒಂದು ಸಲ ಭಗವಾನರು ಶ್ರಾವಸ್ಥಿಯ ಅನಾಥಪಿಂಡಿಕರ ಜೇತವನದಲ್ಲಿನ ವಿಹಾರದಲ್ಲಿ ತಂಗಿದ್ದರು. ಆಗ ಭಗವಾನರು ಪೂರ್ವಾಹ್ನ ಸಮಯದಲ್ಲಿ ಕಾಷಾಯ ವಸ್ತ್ರ ಧರಿಸಿ ಭಿಕ್ಷಾ ಪಾತ್ರೆ, ಮೇಲು ಹೊದಿಕೆ ತೆಗೆದುಕೊಂಡು, ಭಿಕ್ಷೆಗಾಗಿ ಶ್ರಾವಸ್ಥಿಗೆ ತೆರಳಿದರು. ಆಗ ಅನೇಕ ಭಿಕ್ಷುಗಳು ಆಯುಷ್ಮಂತ ಆನಂದರಿದ್ದಲ್ಲಿಗೆ ಬಂದರು. ಬಂದು ಆಯುಷ್ಮಂತ ಆನಂದರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ಆನಂದರೇ, ನಾವು ಭಗವಾನರ ಸಮ್ಮುಖದಿಂದ ಧರ್ಮೋಪದೇಶ ಕೇಳ ಬಹಳ ಕಾಲವಾಯಿತು. ಆಯುಷ್ಮಂತ ಆನಂದರೇ, ಭಗವಾನರ ಸಮ್ಮುಖದಿಂದ ಧರ್ಮೋಪದೇಶ ಕೇಳುವುದಕ್ಕೆ ಅವಕಾಶ ಲಭಿಸಿದರೆ ಬಹಳ ಒಳಿತು” ಎಂದು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>“ಹಾಗಾದರೆ ಆಯುಷ್ಮಂತರೇ, ರಮ್ಮಕ (ರಮ್ಯಕ) ಬ್ರಾಹ್ಮಣರ ಆಶ್ರಮಕ್ಕೆ ನೀವುಗಳು ಹೋಗಿರಿ. ಭಗವಾನರ ಸಮ್ಮುಖದಿಂದ ಧರ್ಮೋಪದೇಶವನ್ನು ಕೇಳಲು ಸಾಧ್ಯವಾಗಬಹುದು” ಎಂದರು. “ಆಗಲಿ ಆಯುಷ್ಮಂತರೇ” ಎಂದು ಆ ಭಿಕ್ಷುಗಳು ಆಯುಷ್ಮಂತ ಆನಂದರಿಗೆ ಉತ್ತರಿಸಿದರು.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>2. ಆಗ ಭಗವಾನರು ಶ್ರಾವಸ್ಥಿಯಲ್ಲಿ ಭಿಕ್ಷಾಟನೆ ಮಾಡಿ ಭಿಕ್ಷೆ ತಂದು ಭಿಕ್ಷಾಟನೆಯಿಂದ ಹಿಂದಿರುಗುವಾಗ ಆಯುಷ್ಮಂತ ಆನಂದರಿಗೆ ಹೀಗೆ ನುಡಿದರು- “ಬಾ ಆನಂದ, ಮಿಗಾರಮಾರ ಪ್ರಾಸಾದವೆನ್ನುವ ಪೂರ್ವದಿಕ್ಕಿನ ವಿಹಾರಕ್ಕೆ ದಿನದ ಧ್ಯಾನ-ವಿಶ್ರಾಂತಿ ಪಡೆಯುವುದಕ್ಕಾಗಿ ಹೋಗೋಣ” ಎಂದು. “ಆಗಲಿ ಭಂತೆ” ಎಂದು ಆಯುಷ್ಮಂತ ಆನಂದ ಭಗವಾನರಿಗೆ ಉತ್ತರಿಸಿದರು. ಆಗ ಭಗವಾನರು ಆಯುಷ್ಮಂತ ಆನಂದರ ಜೊತೆಯಲ್ಲಿ ಮಿಗಾರಮಾತರ ಪ್ರಾಸಾದವೆನ್ನುವ ಪೂರ್ವದಿಕ್ಕಿನ ವಿಹಾರಕ್ಕೆ ಹಗಲಿನ ಧ್ಯಾನ-ವಿಶ್ರಾಂತಿಗಾಗಿ ತೆರಳಿದರು. ಅಲ್ಲಿ ಭಗವಾನರು ಸಾಯಂಕಾಲ ಸಮಾಧಿಯಿಂದ ಎದ್ದು ಆಯುಷ್ಮಂತ ಆನಂದರಿಗೆ ಈ ರೀತಿ ನುಡಿದರು- “ಬಾ ಆನಂದ, ಮೈ ತೊಳೆದುಕೊಳ್ಳುವುದಕ್ಕೆ ಪೂರ್ವದಲ್ಲಿರುವ ಸ್ನಾನದ ಕಲ್ಯಾಣಿಗೆ ಹೋಗೋಣ” ಎಂದು. “ಆಗಲಿ ಭಂತೇ” ಎಂದು ಆಯುಷ್ಮಂತ ಆನಂದ ಭಗವಾನರಿಗೆ ಉತ್ತರಿಸಿದರು.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>ಆಗ ಭಗವಾನರು ಆಯುಷ್ಮಂತ ಆನಂದರ ಜೊತೆಯಾಗಿ ಮೈ ತೊಳೆದುಕೊಳ್ಳುವುದಕ್ಕಾಗಿ ಪೂರ್ವದಲ್ಲಿರುವ ಸ್ನಾನದ ಕಲ್ಯಾಣಿಗೆ ಹೋದರು. ಪೂರ್ವದಲ್ಲಿರುವ ಸ್ನಾನದ ಕಲ್ಯಾಣಿಯಲ್ಲಿ ಮೈ ತೊಳೆದು, ಮುಳುಗಿ, ಎದ್ದು, ನಂತರ ಒಂದೇ ಬಟ್ಟೆ ಧರಿಸಿ, ಮೈ ಒರೆಸುತ್ತಾ ನಿಂತುಕೊಂಡಿದ್ದರು. ಆಗ ಆಯುಷ್ಮಂತ ಆನಂದರು ಭಗವಾನರಿಗೆ ಹೀಗೆ ಹೇಳಿದರು- “ಭಂತೆ, ಇಲ್ಲಿಯೇ ಹತ್ತಿರಲದಲ್ಲಿ ರಮ್ಮಕ ಬ್ರಾಹ್ಮಣರ ಆಶ್ರಮವಿದೆ. ರಮ್ಮಕ ಬ್ರಾಹ್ಮಣರ ಆಶ್ರಮ ರಮಣೀಯವಾಗಿದೆ. ಭಂತೆ, ರಮ್ಮಕ ಬ್ರಾಹ್ಮಣರ ಆಶ್ರಮ ಪ್ರಸನ್ನವಾಗಿದೆ. ಭಂತೆ, ಭಗವಾನರು ಕೃಪೆಮಾಡಿ ರಮ್ಮಕ ಬ್ರಾಹ್ಮಣರ ಆಶ್ರಮಕ್ಕೆ ತೆರಳಿದರೆ ಬಹಳ ಒಳಿತು” ಎಂದು. ಭಗವಾನರು ಮೌನವಾಗಿ ಒಪ್ಪಿದರು.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>3. ಆಗ ಭಗವಾನರು ರಮ್ಮಕ ಬ್ರಾಹ್ಮಣರ ಆಶ್ರಮ ಇದ್ದಲ್ಲಿಗೆ ಹೋದರು. ಆ ಹೊತ್ತಿನಲ್ಲಿ ರಮ್ಮಕ ಬ್ರಾಹ್ಮಣರ ಆಶ್ರಮದಲ್ಲಿ ಅನೇಕ ಜನ ಭಿಕ್ಷುಗಳು ಧರ್ಮ ಚರ್ಚೆಗಾಗಿ ಕುಳಿತಿದ್ದರು. ಆಗ ಭಗವಾನರು ಕೋಣೆಯ ಬಾಗಿಲ ಹೊರಗೆ ಚರ್ಚೆ ಮುಗಿಯುವುದನ್ನು ಕಾಯುತ್ತ ನಿಂತರು. ಆಮೇಲೆ ಭಗವಾನರು ಚರ್ಚೆ ಮುಗಿದದ್ದನ್ನು ತಿಳಿದು, ಕೆಮ್ಮಿ, ಚಿಲಕವನ್ನು ಬಡಿದರು. ಆ ಭಿಕ್ಷುಗಳು ಭಗವಾನರಿಗೆ ಬಾಗಿಲನ್ನು ತೆಗೆದರು. ಆಗ ಭಗವಾನರು ರಮ್ಮಕ ಬ್ರಾಹ್ಮಣರ ಆಶ್ರಮವನ್ನು ಪ್ರವೇಶಿಸಿ, ಸಿದ್ಧಗೊಳಿಸಿದ ಆಸನದ ಮೇಲೆ ಕುಳಿತುಕೊಂಡರು. ಕುಳಿತುಕೊಂಡ ಮೇಲೆ ಭಗವಾನರು ಭಿಕ್ಷುಗಳಿಗೆ ಹೀಗೆ ಸಂಬೋಧಿಸಿದರು- “ಭಿಕ್ಷುಗಳೇ, ಈಗ ಇಲ್ಲಿ ನೀವು ಯಾವ ಚರ್ಚೆಗಾಗಿ ಕುಳಿತಿದ್ದೀರಿ? ಅಲ್ಲದೆ ಈ ಮಧ್ಯೆ ಮುಗಿಯದೆ ಹೋದ ಚರ್ಚೆ ಯಾವುದು?” ಎಂದು.</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>“ಭಂತೇ, ನಾವು ಪ್ರಾರಂಭಿಸಿ ಮುಗಿಯದೇ ಇದ್ದ ಧರ್ಮದ ಚರ್ಚೆ ಭಗವಾನರನ್ನು ಕುರಿತಾದದ್ದೆ, ಆಗ ಭಗವಾನರೇ ಬಂದರು” ಎಂದು. “ಒಳ್ಳೆಯದು ಭಿಕ್ಷುಗಳೇ! ಭಿಕ್ಷುಗಳೇ! ಕುಲಪುತ್ರರಾದ ನಿಮಗೆ, ಶ್ರದ್ಧೆಯಿಂದ ಮನೆ ಬಿಟ್ಟು, ಮನೆ ಇಲ್ಲದವರಾಗಿ, ಸನ್ಯಾಸಿ ಜೀವನಕ್ಕೆ ಹೊರಟ ನಿಮಗೆ, ಈ ರೀತಿ ಧರ್ಮದ ಚರ್ಚೆಗಾಗಿ ಒಟ್ಟಿಗೆ ಸೇರುವುದು ಯೋಗ್ಯವೇ. ಭಿಕ್ಷುಗಳೇ, ಒಟ್ಟಿಗೆ ಸೇರಿದ ನಿಮಗೆ ಎರಡು ಕೆಲಸಗಳು ಮಾಡಲು ಯೊಗ್ಯವಾದವು. ಧರ್ಮದ ಚರ್ಚೆ ಅಥವಾ ಆರ‍್ಯರ ಮೌನಭಾವ2.</p>
    <h2>2. ಎರಡು ವಿಧದ ಹುಡುಕಾಟ</h2>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>4. “ಭಿಕ್ಷುಗಳೇ, ಈ ಹುಡುಕಾಟ ಎರಡು ವಿಧವಾದುದು. ಆರ‍್ಯ ರೀತಿಯ ಹುಡುಕಾಟ ಮತ್ತು ಅನಾರ‍್ಯ ರೀತಿಯ ಹುಡುಕಾಟ.”</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>(ಅ) ಅನಾರ‍್ಯ ರೀತಿಯ ಹುಡುಕಾಟ</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>5. “ಭಿಕ್ಷುಗಳೇ, ಅನಾರ‍್ಯ ರೀತಿಯ ಹುಡುಕಾಟ ಯಾವುದು? ಭಿಕ್ಷುಗಳೇ, ತಾನೆ ಹುಟ್ಟಿನ ಧರ್ಮವುಳ್ಳವನಾಗಿ, ತಿರುಗಿ ಹುಟ್ಟಿನ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ, ತಾನೇ ಮುಪ್ಪಿನ ಧರ್ಮವುಳ್ಳವನಾಗಿ, ತಿರುಗಿ ಮುಪ್ಪಿನ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ. ತಾನೇ ರೋಗದ ಧರ್ಮವುಳ್ಳವನಾಗಿ ತಿರುಗಿ ರೋಗದ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ. ತಾನೇ ಸಾವಿನ ಧರ್ಮವುಳ್ಳವನಾಗಿ, ತಿರುಗಿ ಸಾವಿನ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ. ತಾನೇ ಶೋಕದ ಧರ್ಮವುಳ್ಳವನಾಗಿ, ತಿರುಗಿ ಶೋಕದ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ, ತಾನೇ ಕಲುಷಿತ ಧರ್ಮವುಳ್ಳವನಾಗಿ, ತಿರುಗಿ ಕಲುಷಿತ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>“ಭಿಕ್ಷುಗಳೇ, ಯಾವುದನ್ನು ಹುಟ್ಟಿನ ಧರ್ಮವುಳ್ಳದ್ದು ಎಂದು ಹೇಳುತ್ತೀರಿ? ಭಿಕ್ಷುಗಳೇ, ಹೆಂಡತಿ ಮಕ್ಕಳು ಹುಟ್ಟಿನ ಧರ್ಮವುಳ್ಳವರು. ದಾಸಿದಾಸರು ಹುಟ್ಟಿನ ಧರ್ಮವುಳ್ಳವರು, ಮೇಕೆ ಕುರಿಗಳು ಹುಟ್ಟಿನ ಧರ್ಮವುಳ್ಳವು. ಕೋಳಿ ಹಂದಿಗಳು ಹುಟ್ಟಿನ ಧರ್ಮವುಳ್ಳವು, ಆನೆ, ಹಸು, ಕುದುರೆ, ಹೆಣ್ಣು ಕುದುರೆಗಳು ಹುಟ್ಟಿನ ಧರ್ಮವುಳ್ಳವು. ಚಿನ್ನ, ಬೆಳ್ಳಿ, ಹುಟ್ಟಿನ ಧರ್ಮವುಳ್ಳವು. ಈ ಬಂಧನಗಳು3 (ಉಪಾಧಿಗಳು) ಹುಟ್ಟಿನ ಧರ್ಮವುಳ್ಳವು. ಹೀಗೆ ಈತನು ಇವುಗಳಲ್ಲಿ ಸಿಲುಕಿ, ಕುರುಡಾಗಿ ಅಂಟಿಕೊಂಡು ತಾನೇ ಹುಟ್ಟಿನ ಧರ್ಮವುಳ್ಳವನಾಗಿ ಹುಟ್ಟಿನ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>“ಭಿಕ್ಷುಗಳೇ, ಯಾವುದನ್ನು ಮುಪ್ಪಿನ ಧರ್ಮವುಳ್ಳದ್ದು ಎಂದು ಹೇಳುತ್ತೀರಿ? ಭಿಕ್ಷುಗಳೇ, ಹೆಂಡತಿ ಮಕ್ಕಳು ಮುಪ್ಪಿನ ಧರ್ಮವುಳ್ಳವರು, ದಾಸಿದಾಸರು ಮುಪ್ಪಿನ ಧರ್ಮವುಳ್ಳವರು, ಮೇಕೆ ಕುರಿಗಳು ಮುಪ್ಪಿನ ಧರ್ಮವುಳ್ಳವು, ಕೋಳಿ ಹಂದಿಗಳು ಮುಪ್ಪಿನ ಧರ್ಮವುಳ್ಳವು, ಆನೆ, ಹಸು, ಕುದುರೆ, ಹೆಣ್ಣು ಕುದುರೆಗಳು ಮುಪ್ಪಿನ ಧರ್ಮವುಳ್ಳವು, ಚಿನ್ನ, ಬೆಳ್ಳಿ, ಮುಪ್ಪಿನ ಧರ್ಮವುಳ್ಳವು. ಈ ಬಂಧನಗಳು (ಉಪಾಧಿಗಳು) ಮುಪ್ಪಿನ ಧರ್ಮವುಳ್ಳವು. ಹೀಗೆ ಈತನು ಇವುಗಳಲ್ಲಿ ಸಿಲುಕಿ, ಕುರುಡಾಗಿ ಅಂಟಿಕೊಂಡು, ತಾನೇ ಮುಪ್ಪಿನ ಧರ್ಮವುಳ್ಳವನಾಗಿ ಮುಪ್ಪಿನ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>“ಭಿಕ್ಷುಗಳೇ, ಯಾವುದನ್ನು ರೋಗದ ಧರ್ಮವುಳ್ಳದ್ದು ಎಂದು ಹೇಳುತ್ತೀರಿ? ಭಿಕ್ಷುಗಳೇ, ಹೆಂಡತಿ ಮಕ್ಕಳು ರೋಗದ ಧರ್ಮವುಳ್ಳವರು, ದಾಸಿದಾಸರು ರೋಗದ ಧರ್ಮವುಳ್ಳವರು, ಮೇಕೆ ಕುರಿಗಳು ರೋಗದ ಧರ್ಮವುಳ್ಳವು, ಕೋಳಿ ಹಂದಿಗಳು ರೋಗದ ಧರ್ಮವುಳ್ಳವು, ಆನೆ, ಹಸು, ಕುದುರೆ, ಹೆಣ್ಣು ಕುದುರೆಗಳು ರೋಗದ ಧರ್ಮವುಳ್ಳವು, ಈ ಬಂಧನಗಳು (ಉಪಾಧಿಗಳು) ರೋಗದ ಧರ್ಮವುಳ್ಳವು. ಹೀಗೆ ಈತನು ಸಿಲುಕಿ, ಕುರುಡಾಗಿ ಅಂಟಿಕೊಂಡು ತಾನೇ ರೋಗದ ಧರ್ಮವುಳ್ಳವನಾಗಿ ರೋಗದ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ.4</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>“ಭಿಕ್ಷುಗಳೇ, ಯಾವುದನ್ನು ಮರಣದ ಧರ್ಮವುಳ್ಳದ್ದು ಎಂದು ಹೇಳುತ್ತೀರಿ? ಭಿಕ್ಷುಗಳೇ, ಹೆಂಡತಿ ಮಕ್ಕಳು ಮರಣದ ಧರ್ಮವುಳ್ಳವರು, ದಾಸಿದಾಸರು ಮರಣದ ಧರ್ಮವುಳ್ಳವರು, ಮೇಕೆ ಕುರಿಗಳು ಮರಣದ ಧರ್ಮವುಳ್ಳವು, ಕೋಳಿ ಹಂದಿಗಳು ಮರಣದ ಧರ್ಮವುಳ್ಳವು, ಆನೆ, ಹಸು, ಕುದುರೆ, ಹೆಣ್ಣು ಕುದುರೆಗಳು ಮರಣದ ಧರ್ಮವುಳ್ಳವು. ಈ ಬಂಧನಗಳು (ಉಪಾಧಿಗಳು) ಮರಣದ ಧರ್ಮವುಳ್ಳವು. ಹೀಗೆ ಈತನು ಸಿಲುಕಿ, ಕುರುಡಾಗಿ ಅಂಟಿಕೊಂಡು ತಾನೇ ಮರಣದ ಧರ್ಮವುಳ್ಳವನಾಗಿ ಮರಣದ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>“ಭಿಕ್ಷುಗಳೇ, ಯಾವುದನ್ನು ಶೋಕದ ಧರ್ಮವುಳ್ಳದ್ದು ಎಂದು ಹೇಳುತ್ತೀರಿ? ಭಿಕ್ಷುಗಳೇ, ಹೆಂಡತಿ ಮಕ್ಕಳು ಶೋಕದ ಧರ್ಮವುಳ್ಳವರು, ದಾಸಿದಾಸರು ಶೋಕದ ಧರ್ಮವುಳ್ಳವರು, ಮೇಕೆ ಕುರಿಗಳು ಶೋಕದ ಧರ್ಮವುಳ್ಳವು, ಕೋಳಿ ಹಂದಿಗಳು ಶೋಕದ ಧರ್ಮವುಳ್ಳವು, ಆನೆ, ಹಸು, ಕುದುರೆ, ಹೆಣ್ಣು ಕುದುರೆಗಳು ಶೋಕದ ಧರ್ಮವುಳ್ಳವು. ಈ ಬಂಧನಗಳು (ಉಪಾಧಿಗಳು) ಶೋಕದ ಧರ್ಮವುಳ್ಳವು. ಹೀಗೆ ಈತನು ಸಿಲುಕಿ, ಕುರುಡಾಗಿ ಅಂಟಿಕೊಂಡು ತಾನೇ ಮರಣದ ಧರ್ಮವುಳ್ಳವನಾಗಿ ಶೋಕದ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>“ಭಿಕ್ಷುಗಳೇ, ಯಾವುದನ್ನು ಕ್ಲೇಷದ ಧರ್ಮವುಳ್ಳದ್ದು ಎಂದು ಹೇಳುತ್ತೀರಿ? ಭಿಕ್ಷುಗಳೇ, ಹೆಂಡತಿ ಮಕ್ಕಳು ಕ್ಲೇಷದ ಧರ್ಮವುಳ್ಳವರು, ದಾಸಿದಾಸರು ಕ್ಲೇಷದ ಧರ್ಮವುಳ್ಳವರು, ಮೇಕೆ ಕುರಿಗಳು ಕ್ಲೇಷದ ಧರ್ಮವುಳ್ಳವು, ಕೋಳಿ ಹಂದಿಗಳು ಕ್ಲೇಷದ ಧರ್ಮವುಳ್ಳವು, ಆನೆ, ಹಸು, ಕುದುರೆ, ಹೆಣ್ಣು ಕುದುರೆಗಳು ಕ್ಲೇಷದ ಧರ್ಮವುಳ್ಳವು. ಈ ಬಂಧನಗಳು (ಉಪಾಧಿಗಳು) ಕ್ಲೇಷದ ಧರ್ಮವುಳ್ಳವು. ಹೀಗೆ ಈತನು ಸಿಲುಕಿ, ಕುರುಡಾಗಿ ಅಂಟಿಕೊಂಡು ತಾನೇ ಕ್ಲೇಷದ ಧರ್ಮವುಳ್ಳವನಾಗಿ ಕ್ಲೇಷದ ಧರ್ಮವುಳ್ಳದ್ದನ್ನೇ ಹುಡುಕುತ್ತಾನೆ.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>(ಆ) ಆರ‍್ಯರ ಹುಡುಕಾಟ</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>6. “ಭಿಕ್ಷುಗಳೇ, ಆರ‍್ಯರ ರೀತಿಯ ಹುಡುಕಾಟ ಯಾವುದು? ಮತ್ತು ಭಿಕ್ಷುಗಳೇ, ಇದೆ, ಒಬ್ಬನು ತನ್ನ ಹುಟ್ಟಿನ ಧರ್ಮವೇನು ಹಾಗೂ ಹುಟ್ಟಿನ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಹುಟ್ಟಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾಣವನ್ನು ಹುಡುಕುತ್ತಾನೆ, ತನ್ನ ಮುಪ್ಪಿನ ಧರ್ಮವೇನು ಹಾಗೂ ಮುಪ್ಪಿನ ಧರ್ಮದಿಂದಾಗುವ ಉಪಾಧಿಗೇನು ಎಂದು ತಿಳಿದವನಾಗಿ ಮುಪ್ಪಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾಣವನ್ನು ಹುಡುಕುತ್ತಾನೆ, ತನ್ನ ರೋಗದ ಧರ್ಮವೇನು ಹಾಗೂ ರೋಗದ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ರೋಗವಿರದ, ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಾನೆ. ತನ್ನ ಮರಣ ಧರ್ಮವೇನು ಹಾಗೂ ಮರಣ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಮರಣವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾಣವನ್ನು ಹುಡುಕುತ್ತಾನೆ, ತನ್ನ ಶೋಕ ಧರ್ಮವೇನು ಹಾಗೂ ಶೋಕ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಶೋಕವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಾನೆ. ತನ್ನ ಸಂಕ್ಲೇಷ ಧರ್ಮವೇನು ಹಾಗೂ ಸಂಕ್ಲೇಷ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಕ್ಲೇಷವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಾನೆ. ಭಿಕ್ಷುಗಳೇ, ಇದೇ ಆರ‍್ಯರ ಹುಡುಕಾಟ.</p>
    <h2>3. ಬೋಧಿಸತ್ವರ ಹುಡುಕಾಟ</h2>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>7. “ಭಿಕ್ಷುಗಳೇ, ನಾನೂ ಕೂಡ ಸಂಬೋಧಿ ಸಿದ್ಧಿಸುವ ಮುನ್ನ ಪೂರ್ಣ ಬುದ್ಧನಾಗದೇ ಬೋಧಿಸತ್ವನಾಗಿದ್ದಾಗ ನನ್ನ ಹುಟ್ಟಿನ ಧರ್ಮವೇನು ಎಂಬುದನ್ನು ಹುಟ್ಟಿನ ಧರ್ಮದ ರೀತಿಯಲ್ಲಿಯೇ ಹುಡುಕಿದ್ದೇನೆ, ನನ್ನ ಮುಪ್ಪಿನ ಧರ್ಮವೇನು ಎಂಬುದನ್ನು ಮುಪ್ಪಿನ ಧರ್ಮದ ರೀತಿಯಲ್ಲಿಯೇ ಹುಡುಕಿದ್ದೇನೆ, ನನ್ನ ರೋಗ ಧರ್ಮವೇನು ಎಂಬುದನ್ನು ರೋಗಧರ್ಮದ ರೀತಿಯಲ್ಲಿಯೇ ಹುಡುಕಿದ್ದೇನೆ, ನನ್ನ ಮರಣಧರ್ಮವೇನು ಎಂಬುದನ್ನು ಮರಣ ಧರ್ಮದ ರೀತಿಯಲ್ಲಿಯೇ ಹುಡುಕಿದ್ದೇನೆ, ನನ್ನ ಶೋಕ ಧರ್ಮವೇನು ಎಂಬುದನ್ನು ಶೋಕದ ಧರ್ಮದ ರೀತಿಯಲ್ಲಿಯೇ ಹುಡುಕಿದ್ದೇನೆ, ನನ್ನ ಸಂಕ್ಲೇಷ ಧರ್ಮವೇನು ಎಂಬುದನ್ನು ಸಂಕ್ಲೇಷ ಧರ್ಮದ ರೀತಿಯಲ್ಲಿಯೇ ಹುಡುಕಿದ್ದೇನೆ. ಭಿಕ್ಷುಗಳೇ, ನಂತರ ನನಗೆ ಹೀಗೆ ಅನ್ನಿಸಿತು- ‘ಏತಕ್ಕಾಗಿ ನಾನು ನನ್ನ ಹುಟ್ಟಿನ ಧರ್ಮವುಳ್ಳದ್ದನ್ನು ಹುಟ್ಟಿನ ಧರ್ಮವೆಂದೇ ಎಣಿಸಿ ಹುಡುಕಿದ್ದೇನೆ. ನನ್ನ ಮುಪ್ಪಿನ ಧರ್ಮವುಳ್ಳದ್ದನ್ನು... ನನ್ನ ರೋಗದ ಧರ್ಮವುಳ್ಳದ್ದನ್ನು... ನನ್ನ ಮರಣದ ಧರ್ಮವುಳ್ಳದ್ದನ್ನು... ನನ್ನ ಶೋಕ ಧರ್ಮವುಳ್ಳದ್ದನ್ನು... ನನ್ನ ಸಂಕ್ಲೇಷ ಧರ್ಮವುಳ್ಳದ್ದನ್ನು ಸಂಕ್ಲೇಷ ಧರ್ಮವೆಂದೇ ಎಣಿಸಿ ಹುಡುಕಿದ್ದೇನೆ? ಏಕೆಂದರೆ ನನ್ನ ಹುಟ್ಟಿನ ಧರ್ಮವುಳ್ಳದ್ದನ್ನು ಹುಟ್ಟಿನ ಧರ್ಮದ ಉಪಾಧಿಗಳನ್ನು ತಿಳಿದುಕೊಂಡು ಹುಟ್ಟಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕಿದ್ದೇನೆ. ನನ್ನ ಮುಪ್ಪಿನ ಧರ್ಮವುಳ್ಳದ್ದನ್ನು ಮುಪ್ಪಿನ ಧರ್ಮದ ಉಪಾಧಿಗಳನ್ನು ತಿಳಿದುಕೊಂಡು ಮುಪ್ಪಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕಿದ್ದೇನೆ. ನನ್ನ ರೋಗದ ಧರ್ಮವುಳ್ಳದ್ದನ್ನು ರೋಗದ ಧರ್ಮದ ಉಪಾಧಿಗಳನ್ನು ತಿಳಿದುಕೊಂಡು ರೋಗವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕಿದ್ದೇನೆ. ನನ್ನ ರೋಗದ ಧರ್ಮವುಳ್ಳದ್ದನ್ನು ರೋಗದ ಧರ್ಮದ ಉಪಾಧಿಗಳನ್ನು ತಿಳಿದುಕೊಂಡು ರೋಗವಿರದ ಉತ್ಕರಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕಿದ್ದೇನೆ, ನನ್ನ ಮರಣದ ಧರ್ಮವುಳ್ಳದ್ದನ್ನು ಮರಣದ ಧರ್ಮದ ಉಪಾಧಿಗಳನ್ನು ತಿಳಿದುಕೊಂಡು ಮರಣವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕಿದ್ದೇನೆ, ನನ್ನ ಶೋಕದ ಧರ್ಮವುಳ್ಳದ್ದನ್ನು ಶೋಕದ ಧರ್ಮದ ಉಪಾಧಿಗಳನ್ನು ತಿಳಿದುಕೊಂಡು ಶೋಕವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕಿದ್ದೇನೆ, ನನ್ನ ಸಂಕ್ಲೇಷದ ಧರ್ಮವುಳ್ಳದ್ದನ್ನು ಸಂಕ್ಲೇಷದ ಧರ್ಮದ ಉಪಾಧಿಗಳನ್ನು ತಿಳಿದುಕೊಂಡು ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕಿದ್ದೇನೆ’ ಎಂದು.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>8. “ಭಿಕ್ಷುಗಳೇ, ಕೆಲವು ಕಾಲದ ನಂತರ ನಾನು ಹರೆಯದಲ್ಲಿದ್ದಾಗ, ನನ್ನ ತಲೆಗೂದಲು ಕಪ್ಪಿದ್ದಾಗ ಉತ್ಸಾಹದಿಂದ ತುಂಬಿರುವ ಯೌವನವನ್ನು ಪಡೆದವನಾಗಿದ್ದಾಗ, ಪ್ರಾಪ್ತವಯಸ್ಕನಾಗಿದ್ದಾಗ, ಮನಸ್ಸಿಲ್ಲದ ನನ್ನ ತಂದೆ ತಾಯಿಯರು ಅತ್ತು ಗೋಳಾಡಿದರೂ ಕೂಡ ತಲೆಗೂದಲನ್ನು ತೆಗೆಸಿದವನಾಗಿ ಕಾಷಾಯವಸ್ತ್ರಗಳನ್ನು ಹೊದ್ದವನಾಗಿ ಮನೆಬಿಟ್ಟು ಮನೆ ಇಲ್ಲದವನಾಗಿ, ಸನ್ಯಾಸಿ ಜೀವನಕ್ಕೆ ಹೊರಟೆ. ನಾನು ಈ ರೀತಿ ಮನೆ ಬಿಟ್ಟು ಹೊರಟ ಕಾರಣವೇನೆಂದರೆ- ಕುಶಲದ ಹುಡುಕಾಟಕ್ಕಾಗಿ, ಉತ್ಕೃಷ್ಟವಾದುದಕ್ಕಾಗಿ, ಅತ್ಯಂತ ಶಾಂತಿದಾಯಕ ಮಾರ್ಗದ ಹುಡುಕಾಟಕ್ಕಾಗಿ ಆಲಾರಕಾಲಾಮರನ್ನು ಸಮೀಪಿಸಿದೆನು; ಸಮೀಪಿಸಿದ ನಂತರ ಆಲಾರ ಕಾಲಾಮರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಕಾಲಾಮರೇ, ನಾನು ಧರ್ಮ ಮತ್ತು ವಿನಯದಲ್ಲಿ (ನೀತಿ ಅನುಸರಣೆಯಲ್ಲಿ) ಬ್ರಹ್ಮಚರಿಯ ಪಾಲನೆ ಮಾಡುವ ಇಚ್ಛೆವುಳ್ಳನಾಗಿದ್ದೇನೆ’ ಎಂದು. ಭಿಕ್ಷುಗಳೇ, ಹೀಗೆಂದು ಹೇಳಿದ ಮೇಲೆ ಆಲಾರಕಾಲಾಮರು ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಹಾಗೆಯೇ ಜೀವಿಸು; ಈ ಧರ್ಮ ಯಾವರೀತಿಯದು ಎಂದರೆ ಒಬ್ಬ ಜ್ಞಾನಿಯಾದ ಪುರುಷನು ತನ್ನ ಗುರುವಿನಿಂದ ತನಗೆ ತಾನೇ ಸ್ವತಃ ಆದಷ್ಟು ಬೇಗ ಪರಮ ಜ್ಞಾನವನ್ನು ಗಳಿಸಿದವನಗಿ ಅದರಲ್ಲೇ ಉಳಿದು ಜೀವಿಸಬಹುದು’ ಎಂದು. ಭಿಕ್ಷುಗಳೇ, ಅದೇರೀತಿಯಲ್ಲಿ ನಾನು ಆದಷ್ಟು ಬೇಗ, ಆದಷ್ಟು ಜಾಗೃತನಾಗಿ ಆ ಧರ್ಮವನ್ನು ಪರಿಪೂರ್ಣ ಅರಿತೆ. ಭಿಕ್ಷುಗಳೇ, ಅದೇರೀತಿಯಲ್ಲಿ ನಾನು ಕೇವಲ ತುಟಿಗಳ ಚಲನೆಯಿಂದ, ಕೇವಲ ಮತ್ತೆ ಮತ್ತೆ ಹೇಳುವಿಕೆಯಿಂದ ಜ್ಞಾನವಾದವನ್ನು ಮತ್ತು ಹಿರಿಯರ ವಾದವನ್ನು ಹೇಳುತ್ತೇನೆ, ನಾನು ತಿಳಿದಿದ್ದೇನೆ, ನಾನು ಕಂಡುಕೊಂಡಿದ್ದೇನೆ ಎಂದು. ಬೇರೆಯವರು ಹೇಳುವ ರೀತಿಯಲ್ಲಿಯೇ ನಾನು ಕೂಡ ಹೇಳುತ್ತಿದ್ದೆ. ಭಿಕ್ಷುಗಳೇ, ನಂತರ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ‘ಆಲಾರಕಾಲಾಮರು ಈ ಧರ್ಮವನ್ನು ಕೇವಲ ಶ್ರದ್ಧಾಪೂರ್ವಕವಾಗಿ ಹೇಳುವುದಿಲ್ಲ. ತನಗೆ ತಾನೇ ಪರಮಜ್ಞಾನವನ್ನು ಅವರು ಗಳಿಸಿಕೊಂಡು ಅದರಲ್ಲೇ ಉಳಿದು ಜೀವಿಸಲು ಉಪದೇಶಿಸುತ್ತಾರೆ. ಆದ್ದರಿಂದ ಆಲಾರಕಾಲಾಮರು ಈ ಧರ್ಮವನ್ನು ತಿಳಿದು ಅದರಲ್ಲೇ ಜೀವಿಸುತ್ತಾರೆ’ ಎಂದು.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>9. “ಭಿಕ್ಷುಗಳೇ, ಆಗ ನಾನು ಎಲ್ಲಿ ಆಲಾರ ಕಾಲಾಮರಿದ್ದರೋ ಅಲ್ಲಿಗೆ ಸಮೀಪಿಸಿದೆನು; ಸಮೀಪಿಸಿದ ನಂತರ ಆಲಾರಕಾಲಾಮರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಕಾಲಾಮರೇ, ಈ ಧರ್ಮದ ಪರಮಜ್ಞಾನವನ್ನು ತನಗೆ ತಾನೇ ತಿಳಿದುಕೊಂಡವರಾಗಿ ಎಲ್ಲಿಯವರೆಗೆ ಅದರಲ್ಲೇ ಉಳಿದು ಜೀವಿಸಬೇಕೆಂದು ಹೇಳುತ್ತೀರಿ?’ ಎಂದು. ಭಿಕ್ಷುಗಳೇ, ಹೀಗೆ ಹೇಳಿದ ಮೇಲೆ ಆಲಾರಕಾಲಾಮರು ಆಕಿಂಚಞ್ಞಾಯತನದ (ಶೂನ್ಯ ಸ್ಥಿತಿಯ)5 ಬಗ್ಗೆ ತಿಳಿಸಿದರು. ಭಿಕ್ಷುಗಳೇ, ಇದಾದನಂತರ ನನಗೆ ಈ ರೀತಿಯ ವಿಚಾರ ಬಂತು- ‘ಕೇವಲ ಆಲಾರಕಾಲಾಮರಲ್ಲಿ ಮಾತ್ರವೇ ಶ್ರದ್ಧೆ ಇದೆ ಎಂದೇನೂ ಅಲ್ಲ, ನನ್ನಲ್ಲಿಯೂ ಶ್ರದ್ಧೆ ಇದೆ. ಕೇವಲ ಆಲಾರಕಾಲಾಮರಲ್ಲಿ ಮಾತ್ರವೇ ಪುರುಷಾರ್ಥ ಇದೆ ಎಂದೇನೂ ಅಲ್ಲ, ನನ್ನಲ್ಲಿಯೂ ಪುರುಷಾರ್ಥ ಇದೆ. ಕೇವಲ ಅಲಾರಕಾಲಾಮರಲ್ಲಿ ಜಾಗ್ರತ ಭಾವ ಇದೆ ಎಂದೇನೂ ಅಲ್ಲ, ನನ್ನಲ್ಲಿಯೂ ಜಾಗ್ರತ ಭಾವ ಇದೆ. ಕೇವಲ ಆಲಾರಕಾಲಾಮರಲ್ಲಿ ಮಾತ್ರವೇ ಏಕಾಗ್ರತಾ ಸ್ಥಿತಿ ಇದೆ ಎಂದೇನೂ ಅಲ್ಲ, ನನ್ನಲ್ಲಿಯೂ ಏಕಾಗ್ರತಾಸ್ಥಿತಿ ಇದೆ. ಕೇವಲ ಆಲಾರ ಕಾಲಾಮರಲ್ಲಿ ಪ್ರಜ್ಞೆ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಪ್ರಜ್ಞೆ ಇದೆ. ಆದ್ದರಿಂದ ಯಾವ ಧರ್ಮವನ್ನು ಆ ಕಾಲಾಮರು ತಮಗೆ ತಾವೇ ಪರಮ ಜ್ಞಾನವನ್ನು ತಿಳಿದುಕೊಂಡವರಾಗಿ ಅದರಲ್ಲೇ ಉಳಿದು ಜೀವಿಸಿರಿ ಎಂದು ಉಪದೇಶಿಸಿದರೋ, ಆ ಧರ್ಮವನ್ನು ನಾನು ಕೂಡ ತಿಳಿದುಕೊಳ್ಳಬೇಕಾಗಿದೆ ಎಂದು ಅರಿತೆನು. ಭಿಕ್ಷುಗಳೇ, ಆ ಕಾರಣಕ್ಕಾಗಿ ಆದಷ್ಟು ಬೇಗ, ಆದಷ್ಟು ಜಾಗ್ರತೆಯಾಗಿ ಆ ಧರ್ಮವನ್ನು ನನಗೆ ನಾನೇ ಪರಮಜ್ಞಾನವನ್ನು ತಿಳಿದುಕೊಂಡವನಾಗಿ ಅದರಲ್ಲೇ ಉಳಿದು ಜೀವಿಸಿದೆನು.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>10. “ಭಿಕ್ಷುಗಳೇ, ಆಗ ನಾನು ಎಲ್ಲಿ ಆಲಾರ ಕಾಲಾಮರಿದ್ದರೋ ಅಲ್ಲಿಗೆ ಸಮೀಪಿಸಿದೆನು; ಸಮೀಪಿಸಿದ ನಂತರ ಆಲಾರಕಾಲಾಮರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಕಾಲಾಮರೇ, ಇದನ್ನೇ ಏನು ಈ ಧರ್ಮವನ್ನೇ ಏನು ಸ್ವತಃ ಪರಮಜ್ಞಾನವಾಗಿ ಅರಿತು, ಅದರಲ್ಲಿಯೇ ಉಳಿದು ಜೀವಿಸಬೇಕು’ ಎಂದು ಹೇಳುವುದು?</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>“ಆಯುಷ್ಮಂತ, ಹೌದು ಇದನ್ನೇ ನಾನು ಈ ಧರ್ಮವನ್ನೇ ನಾನು ಪರಮಜ್ಞಾನವನ್ನು ನನಗೆ ನಾನೇ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಿ’ ಎಂದು ಹೇಳುತ್ತೇನೆ.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>“ಹೌದು ಆಯುಷ್ಮಂತ, ನಾನು ಕೂಡ ಇದನ್ನು ಈ ಧರ್ಮವನ್ನು ಪರಮಜ್ಞಾನವನ್ನು ನನಗೆ ನಾನೇ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸುತ್ತೇನೆ” ಎಂದು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>“ಇದು ಬಹಳ ಲಾಭದಾಯಕವಾದದ್ದ, ಆಯುಷ್ಮಂತ, ಬಹಳ ಯೋಗ್ಯ ರೀತಿಯಲ್ಲಿ ಗಳಿಸಿದ್ದು, ಇದು ತಮ್ಮಂತಹ ಆಯುಷ್ಮಂತರಾದ ಸಹಬ್ರಹ್ಮಚಾರಿಗಳ ದರ್ಶನ ನಾನು ಪಡೆದದ್ದು. ಈ ಧರ್ಮವನ್ನೇ ಸ್ವತಃ ಪರಮಜ್ಞಾನವನ್ನಾಗಿ ತಿಳಿದುಕೊಂಡು ಅದರಲ್ಲೇ ಉಳಿದು ಜೀವಿಸುತ್ತೇನೆ. ಅದರಂತೆಯೇ ನೀನು ಧರ್ಮವನ್ನು ಸ್ವತಃ ಪರಮಜ್ಞಾನವನ್ನಾಗಿ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬೇಕೆಂದು ಹೇಳುತ್ತೇನೆ. ಈ ಧರ್ಮವನ್ನು ಈ ರೀತಿಯಾಗಿ ನಾನು ತಿಳಿದಿದ್ದೇನೆ. ಅದೇ ಧರ್ಮವನ್ನು ನೀನು ಕೂಡ ತಿಳಿದಿದ್ದೀಯಾ. ಯಾವ ಧರ್ಮವನ್ನು ನೀನು ತಿಳಿದಿದ್ದೀಯೋ ಅದೇ ಧರ್ಮವನ್ನು ನಾನೂ ತಿಳಿದಿದ್ದೇನೆ. ಆದ್ದರಿಂದ ನಾನು ಹೇಗೋ ಹಾಗೆಯೇ ನೀನೂ ಕೂಡ. ನೀನು ಹೇಗೋ ನಾನು ಹಾಗೆಯೇ. ಆಯುಷ್ಮಂತ, ಆದ್ದರಿಂದ ಬಾ ನಾವಿಬ್ಬರೂ ಕೂಡಿ ಈ ಬಳಗವನ್ನು ನೋಡಿಕೊಳ್ಳೋಣ’ ಎಂದು. ಭಿಕ್ಷುಗಳೇ, ಅದರಿಂದಾಗಿ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ‘ಈ ಧರ್ಮವು ಪ್ರಪಂಚದಿಂದ ವಿಮುಖಗೊಳಿಸುವುದಿಲ್ಲ, ವಿರಕ್ತಿಗೊಳಿಸುವುದಿಲ್ಲ, ಅದನ್ನು ತಡೆಯಿಡಿಯುವುದಿಲ್ಲ, ಉಪಶಾಂತಿಗೊಳಿಸುವುದಿಲ್ಲ, ಪರಮಜ್ಞಾನ ದೊರೆಯುವುದಿಲ್ಲ, ಸಂಬೋಧಿ ಸಿಗುವುದಿಲ್ಲ, ನಿಬ್ಬಾನವನ್ನು ಪಡೆಯಲಾಗುವುದಿಲ್ಲ. ಆದರೆ ಕೇವಲ ಅಕಿಂಚಞ್ಞಾಯತನ ಮಾತ್ರ ಅರಿಯಲು ಸಾಧ್ಯ’ ಎಂದು.6 ಭಿಕ್ಷುಗಳೇ, ಆದ್ದರಿಂದ ನಾನು ಆ ಧರ್ಮವನ್ನು ಆಚರಿಸುವುದನ್ನು ಬಿಟ್ಟು ಆ ಧರ್ಮದಿಂದ ದೂರವಾಗಿ ಹೊರಟುಹೋದೆನು.</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>11. “ಭಿಕ್ಷುಗಳೇ, ನಂತರದಲ್ಲಿ ನಾನು ಯಾವುದು ಕುಶಲ ಎಂಬ ಹುಡುಕಾಟಕ್ಕಾಗಿ ಉತ್ಕೃಷ್ಟವಾದುದಕ್ಕಾಗಿ, ಅತ್ಯಂತ ಶಾಂತಿದಾಯಕ ಮಾರ್ಗದ ಹುಡುಕಾಟಕ್ಕಾಗಿ ಉದ್ದಕ ರಾಮಪುತ್ರರಿದ್ದಲ್ಲಿಗೆ ಬಂದೆನು; ಹತ್ತಿರ ಬಂದವನಾಗಿ ಉದ್ದಕ ರಾಮಪುತ್ರರಿಗೆ ಹೀಗೆಂದು ಹೇಳಿದೆನು- ‘ಆಯುಷ್ಮಂತರೇ, ನಾನು ಧರ್ಮ ಮತ್ತು ವಿನಯದಲ್ಲಿ (ನೀತಿ ಅನುಸರಣೆಯಲ್ಲಿ) ಬ್ರಹ್ಮಚರಿಯದ ಪಾಲನೆ ಮಾಡುವ ಇಚ್ಛೆವುಳ್ಳವನಾಗಿದ್ದೇನೆ!’7 ಎಂದು. ಭಿಕ್ಷುಗಳೇ, ಹೀಗೆಂದು ಹೇಳಿದ ಮೇಲೆ ಉದ್ಧಕ ರಾಮಪುತ್ರರು ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಹಾಗೆಯೇ ಜೀವಿಸು; ಈ ಧರ್ಮ ಯಾವ ರೀತಿಯದು ಎಂದರೆ ಒಬ್ಬ ಜ್ಞಾನಿಯಾದ ಪುರುಷನು ತನ್ನ ಗುರುವಿನಿಂದ ಕಲಿತಂತೆಯೇ ತನಗೆ ತಾನೇ ಸ್ವತಃ ಆದಷ್ಟು ಬೇಗ ಪರಮಜ್ಞಾನವನ್ನು ಗಳಿಸಿದವನಾಗಿ ಅದರಲ್ಲೇ ಉಳಿದು ಜೀವಿಸಬಹುದು’ ಎಂದು.
      “ಭಿಕ್ಷುಗಳೇ, ಅದೇರೀತಿಯಲ್ಲಿ ನಾನು ಆದಷ್ಟು ಬೇಗ, ಆದಷ್ಟು ಜಾಗ್ರತೆಯಾಗಿ ಆ ಧರ್ಮವನ್ನು ಪರಿಪೂರ್ಣವಾಗಿ ಅರಿತೆ. ‘ಭಿಕ್ಷುಗಳೇ, ಅದೇರೀತಿಯಲ್ಲಿ ನಾನು ಕೇವಲ ತುಟಿಗಳ ಚಲನೆಯಿಂದ ಕೇವಲ ಮತ್ತೆ ಮತ್ತೆ ಹೇಳುವಿಕೆಯಿಂದ ಜ್ಞಾನವಾದವನ್ನು ಥೇರವಾದವನ್ನು ಹೇಳುತ್ತೇನೆ. ನಾನು ತಿಳಿದಿದ್ದೇನೆ, ನಾನು ಕಂಡುಕೊಂಡಿದ್ದೇನೆ’ ಎಂದು ಬೇರೆಯವರು ಹೇಳುವ ರೀತಿಯಲ್ಲಿಯೇ ನಾನು ಕೂಡ ಹೇಳುತ್ತಿದ್ದೆ. ಭಿಕ್ಷುಗಳೇ, ನಂತರ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ರಾಮರು ಈ ಧರ್ಮವನ್ನು ಕೇವಲ ಶ್ರದ್ಧಾಪೂರ್ವಕವಾಗಿ ಕಲಿಯಿರಿ ಎಂದು ಹೇಳುವುದಿಲ್ಲ. ಸ್ವತಃ ತಮಗೆ ತಾವೇ ಪರಮಜ್ಞಾನವನ್ನು ಗಳಿಸಿಕೊಂಡು ಅದರಲ್ಲೇ ಉಳಿದು ಜೀವಿಸಲು ಉಪದೇಶಿಸುತ್ತಾರೆ. ಆದ್ದರಿಂದ ರಾಮರು ಈ ಧರ್ಮವನ್ನು ತಿಳಿದು ಅದರಲ್ಲೇ ಜೀವಿಸುತ್ತಾರೆ’ ಎಂದು.</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>12. “ಭಿಕ್ಷುಗಳೇ, ಆಗ ನಾನು ಉದ್ದಕ ರಾಮಪುತ್ರರಿದ್ದರೋ ಅಲ್ಲಿಗೆ ಸಮೀಪಿಸಿದೆನು. ಸಮೀಪಿಸಿದ ನಂತರ ಉದ್ದಕ ರಾಮಪುತ್ರರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ರಾಮರೇ, ಎಲ್ಲಿಯವರೆಗೆ ಈ ಧರ್ಮವನ್ನು ಸ್ವತಃ ಪರಮಜ್ಞಾನವೆಂದು ತಿಳಿದು ಎಲ್ಲಿಯವರೆಗೆ ಅದರಲ್ಲೇ ಉಳಿದು ಜೀವಿಸಬೇಕೆಂದು ಹೇಳುತ್ತೀರಿ?’ ಎಂದು. ಭಿಕ್ಷುಗಳೇ, ಹೀಗೆ ಹೇಳಿದ ಮೇಲೆ ಉದ್ದಕ ರಾಮಪುತ್ರರು ನೇವಸಞ್ಞಾನಾಸಞ್ಞಾಯತನದ (ಮಾನಸಿಕ ಗ್ರಹಿಕೆ ಸಿಗುವ ಮತ್ತು ಮಾನಸಿಕ ಗ್ರಹಿಕೆಗೆ ಸಿಗದ) ಸ್ಥಿತಿಯ ಬಗ್ಗೆ ತಿಳಿಸಿದರು. ಭಿಕ್ಷುಗಳೇ, ಇದಾದನಂತರ ನನಗೆ ಈ ರೀತಿಯ ವಿಚಾರ ಬಂತು. ಕೇವಲ ರಾಮರಲ್ಲಿ ಮಾತ್ರವೇ ಶ್ರದ್ಧೆ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಶ್ರದ್ಧೆ ಇದೆ, ಕೇವಲ ರಾಮರಲ್ಲಿ ಮಾತ್ರವೇ ಪುರುಷಾರ್ಥ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಪುರುಷಾರ್ಥ ಇದೆ, ಕೇವಲ ರಾಮರಲ್ಲಿ ಮಾತ್ರವೇ ಜಾಗ್ರತಭಾವ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಜಾಗ್ರತಭಾವ ಇದೆ, ಕೇವಲ ರಾಮರಲ್ಲಿ ಮಾತ್ರವೇ ಏಕಾಗ್ರತಾ ಸ್ಥಿತಿ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಏಕಾಗ್ರತಾ ಸ್ಥಿತಿ ಇದೆ. ಕೇವಲ ರಾಮರಲ್ಲಿ ಮಾತ್ರವೇ ಪ್ರಜ್ಞೆ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಪ್ರಜ್ಞೆ ಇದೆ. ಆದ್ದರಿಂದ ಯಾವ ಧರ್ಮವನ್ನು ರಾಮರು ಸ್ವತಃ ಪರಮಜ್ಞಾನವಾಗಿ ತಿಳಿದುಕೊಂಡು ಅದರಲ್ಲೇ ಉಳಿದು ಜೀವಿಸುವವರಾಗಿ ಎಂದು ಉಪದೇಶಿಸಿದರೋ ಆ ಧರ್ಮವನ್ನು ನಾನೂ ಕೂಡ ತಿಳಿದುಕೊಳ್ಳಬೇಕಾಗಿದೆ ಎಂದು ಅರಿತೆನು. ಭಿಕ್ಷುಗಳೇ, ಆ ಕಾರಣಕ್ಕಾಗಿ ಆದಷ್ಟು ಬೇಗ, ಆದಷ್ಟು ಜಾಗ್ರತೆಯಾಗಿ ಆ ಧರ್ಮವನ್ನು ಸ್ವತಃ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲೇ ಉಳಿದು ಜೀವಿಸಿದೆನು.</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>13. “ಭಿಕ್ಷುಗಳೇ, ಆಗ ನಾನು ಉದ್ದಕ ರಾಮಪುತ್ರರಿದ್ದಲ್ಲಿಗೆ ಸಮಿಪಿಸಿದೆನು; ಸಮೀಪಿಸಿದ ನಂತರ ಉದ್ದಕ ರಾಮಪುತ್ರರಿಗೆ ಹೀಗೆ ಹೇಳಿದೆನು- ಆಯುಷ್ಮಂತ ರಾಮರೇ, ಇದನ್ನೇ ಏನು? ಈ ಧರ್ಮವನ್ನೇ ಏನು ಸ್ವತಃ ಪರಮಜ್ಞಾನವನ್ನಾಗಿ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬೇಕು ಎಂದು ಹೇಳುವುದು?’</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>“ಆಯುಷ್ಮಂತ ಹೌದು, ಇದನ್ನೇ ನಾನು, ಈ ಧರ್ಮವನ್ನೇ ಸ್ವತಃ ಪರಮಜ್ಞಾನವನ್ನಾಗಿ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಿ’ ಎಂದು ಹೇಳುತ್ತೇನೆ.</p>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>“ಹೌದು ಆಯುಷ್ಮಂತ, ನಾನು ಕೂಡ ಇದನ್ನೇ ಈ ಧರ್ಮವನ್ನೇ ಸ್ವತಃ ಪರಮಜ್ಞಾನವನ್ನಾಗಿ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸುತ್ತೇನೆ” ಎಂದು.</p>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>“ಆಯುಷ್ಮಂತ, ನಾನು ತಮ್ಮಂತಹ ಆಯುಷ್ಮಂತರಾದ ಸಹಬ್ರಹ್ಮಚಾರಿಗಳ ದರ್ಶನ ಪಡೆದದ್ದು ಬಹಳ ಲಾಭದಾಯಕವಾದದ್ದು, ಆಯುಷ್ಮಂತ, ಬಹಳ ಯೋಗ್ಯರೀತಿಯಲ್ಲಿ ಗಳಿಸಿದ್ದು ಇದು. ಈ ಧರ್ಮವನ್ನೇ ರಾಮರು ಸ್ವತಃ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲೇ ಉಳಿದು ಜೀವಿಸುತ್ತೇನೆ. ಅದರಂತೆಯೇ ನೀನು ಧರ್ಮವನ್ನು ತನಗೆ ತಾನೇ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬೇಕು. ಆ ಧರ್ಮವನ್ನೇ ರಾಮ ತನಗೆ ತಾನೇ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬೇಕೆಂದು ಹೇಳುತ್ತೇನೆ. ಈ ರೀತಿಯಾಗಿ ರಾಮ ಈ ಧರ್ಮವನ್ನು ಪರಮಜ್ಞಾನವೆಂದು ಅರಿತುಕೊಂಡಿರುವಂತೆಯೇ ನೀನೂ ಆ ಧರ್ಮವನ್ನು ತಿಳಿದುಕೊಳ್ಳುತ್ತೀಯಾ, ಯಾವ ಧರ್ಮವನ್ನು ನೀನು ತಿಳಿದುಕೊಂಡಿದ್ದೀಯೋ ಅದೇ ಧರ್ಮವನ್ನು ರಾಮರು ಆ ಧರ್ಮವನ್ನು ಪರಮಜ್ಞಾನವೆಂದು ತಿಳಿದಿದ್ದಾರೆ. ಈ ರೀತಿಯಾಗಿ ರಾಮರು ಹೇಗೋ ನೀನೂ ಕೂಡ ಅದೇರೀತಿ ಆಗುತ್ತೀಯ, ನೀನು ಹಏಗೋ ಅದೇರೀತಿ ರಾಮರು ಆಗುತ್ತಾರೆ. ಆಯುಷ್ಮಂತ, ಆದ್ದರಿಂದ ಬಾ, ನಾವಿಬ್ಬರೂ ಕೂಡಿ ಈ ಬಳಗವನ್ನು ನೋಡಿಕೊಳ್ಳೋಣ” ಎಂದು.</p>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>“ಭಿಕ್ಷುಗಳೇ, ಈ ರೀತಿಯಾಗಿ ಉದ್ದಕ ರಾಮಪುತ್ರರು ಅವರ ಶಿಷ್ಯನಾದ ನನ್ನನ್ನು ಆಚಾರ್ಯ ಪದವಿಯಲ್ಲಿ ಕೂರಿಸಿದರು ಮತ್ತು ಅತ್ಯಂತ ಗೌರವಾದರದಿಂದ ನನ್ನನ್ನು ಗೌರವಿಸಿದರು. ಭಿಕ್ಷುಗಳೇ, ಅದರಿಂದಾಗಿ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ಈ ಧರ್ಮವು ಪ್ರಪಂಚದಿಂದ ವಿಮುಖಗೊಳಿಸುವುದಿಲ್ಲ, ವಿರಕ್ತಿಗೊಳಿಸುವುದಿಲ್ಲ, ನಿಬ್ಬಾನವನ್ನು ಪಡೆಯಲಾಗುವುದಿಲ್ಲ. ಆದರೆ ಕೇವಲ ಮಾನಸಿಕ ಗ್ರಹಿಕೆ ಮತ್ತು ಮಾನಸಿಕ ಗ್ರಹಿಕೆ ಇಲ್ಲದಿರುವಿಕೆಯನ್ನು ಮಾತ್ರ ಅರಿಯಲು ಸಾಧ್ಯ’ ಎಂದು. ಭಿಕ್ಷುಗಳೇ, ಆದ್ದರಿಂದ ನಾನು ಆ ಧರ್ಮವನ್ನು ಆಚರಿಸುವುದನ್ನು ಬಿಟ್ಟು ಆ ಧರ್ಮದಿಂದ ದೂರವಾಗಿ ಹೊರಟುಬಿಟ್ಟೆನು.</p>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a>14. ಭಿಕ್ಷುಗಳೇ, ಆ ನಂತರದಲ್ಲಿ ನಾನು ಕುಶಲದ ಹುಡುಕಾಟಕ್ಕಾಗಿ ಉತ್ಕೃಷ್ಟವಾದುದಕ್ಕಾಗಿ, ಅತ್ಯಂತ ಶಾಂತಿದಾಯಕ ಮಾರ್ಗದ ಹುಡುಕಾಟಕ್ಕಾಗಿ ಸ್ವಲ್ಪ ಸಮಯದ ನಂತರ ಭಿಕ್ಷಾಟನೆ ಮಾಡುವ ಯಾತ್ರಿಕನಾಗಿ ಮಗಧದ ಮೂಲಕ ಉರುವೇಲವೆಂಬ ನಗರದ ಸರಹದ್ದನ್ನು ತಲುಪಿದೆನು. ಆ ಸ್ಥಳದಲ್ಲಿ ನಾನು ರಮಣೀಯವಾದ ಹಾಯಗಡವನ್ನು (ಕಾಲ್ಹೊಳೆಯನ್ನು) ಹಾಗೂ ಜೀವನಾಧಾರಕ್ಕಾಗಿ ಹತ್ತಿರದಲ್ಲಿ ಹಳ್ಳಿ ಇರುವುದನ್ನು ಕಂಡೆನು. ಭಿಕ್ಷುಗಳೇ, ಆಗ ನನಗೆ ಈ ರೀತಿಯ ವಿಚಾರ ಬಂತು. ಆಹ, ಆಹ ಇದು ನಿಜಕ್ಕೂ ಬಹಳ ರಮಣೀಯವಾದ ಭೂಪ್ರದೇಶ, ಪ್ರಶಾಂತವಾದ ಅರಣ್ಯಪ್ರದೇಶ, ಶುಭ್ರವಾಗಿ ಹರಿಯುವ ನದಿ ಮತ್ತು ರಮಣೀಯವಾದ ಹಾಯಗಡ ಹಾಗೂ ಜೀವನಾಧಾರಕ್ಕಾಗಿ ಹತ್ತಿರದಲ್ಲಿರುವ ಹಳ್ಳಿ ಎಂದು. ನಿಜಕ್ಕೂ ಇದು ಪರಿಶ್ರಮಪಡುವ ಯುವಕನಿಗೆ ಪರಿಶ್ರಮಪಡಲು ಒಳ್ಳೆಯದು ಎಂದು. ಭಿಕ್ಷುಗಳೇ, ಆದ್ದರಿಂದ ನಾನು ಆ ಸ್ಥಳದಲ್ಲಿಯೇ ಕುಳಿತೆನು. ಸಾಧನೆ ಮಾಡಲು ಯೋಗ್ಯವಾಗಿದೆ ಎಂದು.8</p>
    <h2>4. ಸಮ್ಯಕ್ ಸಂಬುದ್ಧರು ಭಗವಾನರು</h2>
    <p><a class='ref sc' id='sc33'>SC 33</a><a class='ref cscd' id='cscd33'>CSCD 33</a>15. “ಭಿಕ್ಷುಗಳೇ, ಆನಂತರದಲ್ಲಿ ನಾನು, ಒಬ್ಬನು ತನ್ನ ಹುಟ್ಟಿನ ಧರ್ಮವೇನು ಹಾಗೂ ಹುಟ್ಟಿನ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಹುಟ್ಟಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ಹುಟ್ಟಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಿಸಿದೆನು. ಮುಪ್ಪಿನ ಧರ್ಮವೇನು ಹಾಗೂ ಮುಪ್ಪಿನ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಮುಪ್ಪಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ಮುಪ್ಪಿರದ ಉತ್ಕೃಷ್ಟವಾದ ಯೊಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಿಸಿದೆನು. ರೋಗ ಧರ್ಮವೇನು ಹಾಗೂ ರೋಗ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ರೋಗವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ರೋಗವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಿಸಿದೆನು. ಮರಣದ ಧರ್ಮವೇನು ಹಾಗೂ ಮರಣದ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಮರಣವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ಮರಣವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಿಸಿದೆನು. ಶೋಕ ಧರ್ಮವೇನು ಹಾಗೂ ಶೋಕ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಶೋಕವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ಶೋಕವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಿಸಿದೆನು. ಸಂಕ್ಲೇಷ ಧರ್ಮವೇನು ಹಾಗೂ ಸಂಕ್ಲೇಷ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿ ಸಂಕ್ಲೇಷವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ಸಂಕ್ಲೇಷವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಿಸಿದೆನು. ಜ್ಞಾನ ಮತ್ತು ದರ್ಶನ ನನ್ನಲ್ಲಿ ಹುಟ್ಟಿಬಂದವು. ಅಲುಗಾಡಿಸಲು ಅಸಾಧ್ಯವಾದುದು ನನ್ನ ಈ ವಿಮುಕ್ತಿ, ಇದು ನನ್ನ ಕೊನೆಯ ಹುಟ್ಟು, ನನಗೆ ಮತ್ತೆ ಹುಟ್ಟೆಂಬುದೇ ಇಲ್ಲ” ಎಂದು.</p>
    <p><a class='ref sc' id='sc34'>SC 34</a><a class='ref cscd' id='cscd34'>CSCD 34</a>16. “ಭಿಕ್ಷುಗಳೇ, ನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ನಾನು ಅರಿತು ಜಯಗಳಿಸಿರುವ ಈ ಧರ್ಮವು9 ಬಹಳ ಗಂಭೀರವಾದದ್ದು. ಅನ್ಯರು ಕಾಣಲು ಅಸಾಧ್ಯವಾದದ್ದು. ಅರಿಯಲು ಅಸಾಧ್ಯವಾದದ್ದು, ಶಾಂತಿಯುತವಾದದ್ದು, ಶ್ರೇಷ್ಠವಾದದ್ದು, ಮಾತಿಗೆ ಮೀರಿದ್ದು, ಸೂಕ್ಷ್ಮವಾದದ್ದು, ಪಂಡಿತರುಗಳಿಗೆ ಜ್ಞಾನ ನೀಡುವಂತಹದ್ದು. ಆದರೆ ಈ ಜನ ಇಂದ್ರಿಯಗಳ ಸುಖ ಲೋಲುಪತೆಯಲ್ಲಿಯೇ ಖುಷಿಪಡುತ್ತದೆ. ಇಂದ್ರಿಯ ಸುಖಲೋಲುಪತೆಯಿಂದ ಖುಷಿ ಹೊಂದಿದೆ. ಇಂದ್ರಿಯ ಸುಖ ಲೋಲುಪತೆಯಲ್ಲಿಯೇ ಮುಳುಗಿ ಹೋಗಿದೆ. ಈ ಸೃಷ್ಟಿ.10 ಆದ್ದರಿಂದ ಇಂದ್ರಿಯ ಸುಖಲೋಲುಪತೆಯಲ್ಲಿಯೇ ಖುಷಿಪಡುವವನಿಗೆ, ಇಂದ್ರಿಯ ಸುಖಲೋಲುಪತೆಯಿಂದ ಖುಷಿ ಹೊಂದಿದವನಿಗೆ ಇಂದ್ರಿಯ ಸುಖಲೋಲುಪತೆಯಲ್ಲಿ ಮುಳುಗಿ ಹೋದವನಿಗೆ ಈ ರೀತಿಯ ಇರುವಿಕೆಯ ಸ್ಥಿತಿಯನ್ನು ಕಾಣಲು ಬಹಳ ಕಷ್ಟ ಸಾಧ್ಯ. ಕಾರ‍್ಯಕಾರಣ ಸಂಬಂಧವಾಗಿ ಉಂಟಾಗುವ ಈ ಹುಟ್ಟುವಿಕೆಯನ್ನು ಹಾಗೂ ಈ ರೀತಿ ಇರುವಿಕೆಯ ಸ್ಥಿತಿಯನ್ನು ಕೂಡ ಕಾಣಲು ಕಷ್ಟ ಸಾಧ್ಯ. ಎಲ್ಲ ನಿಮಿತ್ತ ಕಾರ್ಯಗಳನ್ನು ನಿರ್ಮೂಲ ಮಾಡಬಹುದು. ಎಲ್ಲ ಬಂಧನಗಳನ್ನು ತೆಗೆದೊಗೆಯಬಹುದು. ತೃಷ್ಣೆಯ (ಆಸವ) ಕ್ಷಯ ಮಾಡಬಹುದು. ರಾಗರಹಿತವಾದದ್ದು, ನಿರೋಧಿಸುವಂತದ್ದು ಈ ನಿಬ್ಬಾನ’ ಎಂದು. ಆದರೆ ಈ ಧರ್ಮವನ್ನು ಉಪದೇಶಿಸಿದರೆ, ನಾನು ಹೇಳಿದ್ದನ್ನು ಬೇರೆಯವರು ಅರ್ಥ ಮಾಡಿಕೊಳ್ಳದಿದ್ದರೆ ಅದು ನನಗೆ ದಣಿವು ಉಂಟುಮಾಡುವಂತಿದ್ದು ತೊಂದರೆ ಮಾಡುವುದು ಆಗುತ್ತದೆ, ಎಂದು. ಭಿಕ್ಷುಗಳೇ, ಇದೂ ಅಲ್ಲದೆ ಹಿಂದೆ ಯಾರೂ ಕೇಳಿರದ ಈ ಗಾಥೆಗಳು ತಮ್ಮಷ್ಟಕ್ಕೆ ತಾವೇ ನನ್ನಲ್ಲಿ ಹೊರಹೊಮ್ಮಿದವು.</p>
    <p><a class='ref sc' id='sc35'>SC 35</a><a class='ref cscd' id='cscd35'>CSCD 35</a>“ನಾನು ಪರಿಶ್ರಮದಿಂದ ಜಯಿಸಿದ್ದೇನೆ ಸಾಕು,</p>
    <p><a class='ref sc' id='sc36'>SC 36</a><a class='ref cscd' id='cscd36'>CSCD 36</a>ಇನ್ನು ಇದನ್ನು ನಾನು ತಿಳಿಸುವುದು ಯೋಗ್ಯ</p>
    <p><a class='ref sc' id='sc37'>SC 37</a><a class='ref cscd' id='cscd37'>CSCD 37</a>ರಾಗ-ದ್ವೇಷ-ಮೋಹಗಳಿಂದ ಪೀಡಿತರಾಗಿರುವವರು ಯಾರೋ</p>
    <p><a class='ref sc' id='sc38'>SC 38</a><a class='ref cscd' id='cscd38'>CSCD 38</a>ಅವರು ಈ ಧರ್ಮ ತಿಳಿಯಲಾರರು</p>
    <p><a class='ref sc' id='sc39'>SC 39</a><a class='ref cscd' id='cscd39'>CSCD 39</a>ಈ ಧರ್ಮ - ಪ್ರವಾಹದ ವಿರುದ್ಧ ಸಾಗುವಂತಹದ್ದು, ಸೂಕ್ಷ್ಮವಾದದ್ದು,</p>
    <p><a class='ref sc' id='sc40'>SC 40</a><a class='ref cscd' id='cscd40'>CSCD 40</a>ಗಂಭೀರವಾದದ್ದು, ಕಾಣಲಸಾಧ್ಯವಾದದ್ದು, ಅಣುರೂಪದ್ದು,</p>
    <p><a class='ref sc' id='sc41'>SC 41</a><a class='ref cscd' id='cscd41'>CSCD 41</a>ಸುಖ ಕಾಮಿಗಳಾದವರಿಗೆ ಗೋಚರಿಸದಿರುವುದು</p>
    <p><a class='ref sc' id='sc42'>SC 42</a><a class='ref cscd' id='cscd42'>CSCD 42</a>ಅಜ್ಞಾನದ ಅಂಧಕಾರದಲ್ಲಿ ಅದ್ದಿ ಹೋಗಿರುವವರಿಗೆ ಕಾಣಲಾಗದ್ದು” ಎಂದು.</p>
    <p><a class='ref sc' id='sc43'>SC 43</a><a class='ref cscd' id='cscd43'>CSCD 43</a>17. “ಭಿಕ್ಷುಗಳೇ, ನಾನು ಈ ರೀತಿಯಾಗಿ ಚಿಂತಿಸುತ್ತಿರುವಾಗ ನನ್ನ ಮನಸ್ಸು ಈ ಅಲ್ಪ ಶ್ರಮಕ್ಕಾಗಿ ಚಿಂತಿಸಿತೇ ಹೊರತು ಧರ್ಮವನ್ನು ಉಪದೇಶಿಸಬೇಕೆಂದಲ್ಲ.11 ಭಿಕ್ಷುಗಳೇ, ಆ ಸಮಯದಲ್ಲಿ ಬ್ರಹ್ಮಸಹಂಪತಿ ನನ್ನ ಮನದ ಈ ಚಿಂತೆಯನ್ನು ತನ್ನ ಮನದ ಮೂಲಕ ತಿಳಿದಾಗ ಈ ರೀತಿಯ ವಿಚಾರ ಬಂತು- ‘ಓ ಈ ಲೋಕ ನಾಶ ಹೊಂದುತ್ತದೆ, ಓ ಈ ಲೋಕ ವಿನಾಶ ಹೊಂದುತ್ತದೆ, ಏಕೆಂದರೆ ತಥಾಗತರು, ಅರ್ಹಂತರು, ಸಮ್ಮಾಸಂಬುದ್ಧರು ಈ ಅಲ್ಪ ಶ್ರಮಕ್ಕಾಗಿ ಚಿಂತಿಸುತ್ತಾರೆಯೇ ಹೊರತು ಧರ್ಮವನ್ನುಪದೇಶಿಸುವುದಿಲ್ಲ’ ಎಂದು. ಭಿಕ್ಷುಗಳೇ, ಆಗ ಒಬ್ಬ ಬಲಶಾಲಿಯಾದ ಮನುಷ್ಯ ಮಡಚಿರುವ ತನ್ನ ಕೈಯನ್ನು ಮುಂದೆ ಚಾಚುವ ರೀತಿಯಲ್ಲಿ, ಮುಂದೆ ಚಾಚಿದ ಕೈಯನ್ನು ಮತ್ತೆ ಮಡಚುವ ರೀತಿಯಲ್ಲಿ [ಈ ವಿಧವಾಗಿ] ಬ್ರಹ್ಮ ಸಹಂಪತಿ ಬ್ರಹ್ಮಲೋಕದಿಂದ ಮರೆಯಾಗಿ ನನ್ನ ಮುಂದೆ ಕಾಣಿಸಿಕೊಂಡರು. ಭಿಕ್ಷುಗಳೇ, ಆನಂತರ ಬ್ರಹ್ಮಸಹಂಪತಿ ತಾವು ಹೊದ್ದಿರುವ ಹೊದಿಕೆಯನ್ನು ಒಂದು ಭುಜದ ಹೆಗಲಮೇಲೆ ಬರುವಂತೆ ಸರಿಪಡಿಸಿಕೊಂಡು ಎರಡೂ ಕರಗಳನ್ನೂ ಜೋಡಿಸಿ, ನಮಸ್ಕರಿಸಿ ನನಗೆ ಈ ರೀತಿ ಹೇಳಿದರು- ‘ಭದಂತರೇ, ಭಗವಾನರೇ, ಧರ್ಮವನ್ನು ಉಪದೇಶಿಸಿ. ಸುಗತರೇ ಧರ್ಮವನ್ನು ಉಪದೇಶಿಸಿ. ಕಣ್ಣಿಗೆ ಸ್ವಲ್ಪ ಧೂಳು ಮುಚ್ಚಿರುವ ಜೀವಿಗಳು ಇದ್ದಾರೆ, ಧರ್ಮವನ್ನು ತಿಳಿಯದೆ ನಾಶ ಹೊಂದುತ್ತಿದ್ದಾರೆ. ಧರ್ಮವನ್ನು ತಿಳಿಸಿದ್ದೇ ಆದರೆ ಅವರು ಬದುಕಿ ಬೆಳೆಯುತ್ತಾರೆ’ ಎಂದು. ಭಿಕ್ಷುಗಳೇ, ಬ್ರಹ್ಮಸಹಂಪತಿ ನನಗೆ ಹೀಗೆ ಹೇಳಿದರು. ಆನಂತರದಲ್ಲಿ ಮತ್ತೆ ಈ ರೀತಿ ಹೇಳಿದರು.</p>
    <p><a class='ref sc' id='sc44'>SC 44</a><a class='ref cscd' id='cscd44'>CSCD 44</a>ಮುಂಚೆ ಮಗಧದಲ್ಲಿ ಹುಟ್ಟಿ ಹರಡಿತ್ತು,</p>
    <p><a class='ref sc' id='sc45'>SC 45</a><a class='ref cscd' id='cscd45'>CSCD 45</a>ಧರ್ಮ ಅಶುದ್ಧವಾಗಿ ಕಲುಷಿತ ಕಳೆಯಿಂದ ಕೂಡಿದೆ ಎಂದು ಚಿಂತಿಸಲಾಯಿತು</p>
    <p><a class='ref sc' id='sc46'>SC 46</a><a class='ref cscd' id='cscd46'>CSCD 46</a>ಸಾವಿರದ ಮುಕ್ತಿಯ ಬಾಗಿಲನ್ನು ತೆರೆಯಿರಿ</p>
    <p><a class='ref sc' id='sc47'>SC 47</a><a class='ref cscd' id='cscd47'>CSCD 47</a>[ವಿಮಲನಿಗೆ] ನಿರ್ಮಲನಿಗೆ ಗೋಚರಿಸಿದ ಧರ್ಮವನ್ನು ಅವರೂ ಕೇಳಲಿ.</p>
    <p><a class='ref sc' id='sc48'>SC 48</a><a class='ref cscd' id='cscd48'>CSCD 48</a>ಪರ್ವತ ಶಿಖರದ ಉತ್ತುಂಗ ಬಂಡೆಯ ಮೇಲೆ ನಿಂತು,</p>
    <p><a class='ref sc' id='sc49'>SC 49</a><a class='ref cscd' id='cscd49'>CSCD 49</a>ಸುತ್ತಮುತ್ತಲಿನ ಎಲ್ಲ ಜನರನ್ನು ಕಾಣು ಮಾನವನ ರೀತಿ ಅದೆಂತೋ;</p>
    <p><a class='ref sc' id='sc50'>SC 50</a><a class='ref cscd' id='cscd50'>CSCD 50</a>ಅದೇ ರೀತಿಯಲ್ಲಿ ಧರ್ಮವೇ ನೀನಾಗಿರುವ ಓ ಸುಜ್ಞಾನಿಯೇ,</p>
    <p><a class='ref sc' id='sc51'>SC 51</a><a class='ref cscd' id='cscd51'>CSCD 51</a>[ಅಂತೆಯೇ] ಅನಂತ ಅರಿವಿನ ಸತ್ಯದರ್ಶಿಯೇ.</p>
    <p><a class='ref sc' id='sc52'>SC 52</a><a class='ref cscd' id='cscd52'>CSCD 52</a>ದುಃಖ ಮುಕ್ತನೇ ನೋಡು, ಈ ಜನರ ದುಃಖವನ್ನು,</p>
    <p><a class='ref sc' id='sc53'>SC 53</a><a class='ref cscd' id='cscd53'>CSCD 53</a>ಹುಟ್ಟು ಮತ್ತು ಮುಪ್ಪಿನ ಭಾರದಿಂದ ಕುಗ್ಗಿ ಹೋಗಿರುವವರನ್ನು.</p>
    <p><a class='ref sc' id='sc54'>SC 54</a><a class='ref cscd' id='cscd54'>CSCD 54</a>ಯುದ್ಧ ವಿಜಯಿಯಾದ ಓ ವೀರನೆ ಎದ್ದೇಳು,</p>
    <p><a class='ref sc' id='sc55'>SC 55</a><a class='ref cscd' id='cscd55'>CSCD 55</a>ಋಣವಿರದ, ವ್ಯಾಪಾರ ವಾಹಿನಿಯ ನೇತಾರ.</p>
    <p><a class='ref sc' id='sc56'>SC 56</a><a class='ref cscd' id='cscd56'>CSCD 56</a>ಭಗವಂತನೇ ಧರ್ಮವನ್ನು ಉಪದೇಶಿಸು,</p>
    <p><a class='ref sc' id='sc57'>SC 57</a><a class='ref cscd' id='cscd57'>CSCD 57</a>ಅದನ್ನು ಅರಿತ ಇತರರು ಕೂಡ ಉನ್ನತಿಯನ್ನು ಪಡೆಯಲಿ’ ಎಂದು.</p>
    <p><a class='ref sc' id='sc58'>SC 58</a><a class='ref cscd' id='cscd58'>CSCD 58</a>18. “ಭಿಕ್ಷುಗಳೇ, ಆನಂತರ ನಾನು ಬ್ರಹ್ಮನ ಈ ಸಂದೇಶವನ್ನು ತಿಳಿದುಕೊಂಡು ಜೀವಿಗಳಿಗಾಗಿ ಕರುಣೆಯಿಂದ ಬುದ್ಧ-ಚಕ್ಷುವಿನಿಂದ ಇಡೀ ಲೋಕವನ್ನು ಅವಲೋಕಿಸಿದೆನು. ಭಿಕ್ಷುಗಳೇ, ಈ ರೀತಿಯಾಗಿ ನಾನು ಬುದ್ಧ-ಚಕ್ಷುವಿನಿಂದ ಇಡೀ ಲೋಕವನ್ನು ಅವಲೋಕಿಸುತ್ತಿರುವಾಗ ಕಣ್ಣಿಗೆ ಸ್ವಲ್ಪ ಧೂಳು ಮುಚ್ಚಿರುವ ಜೀವಿಗಳು, ಬಹಳ ಧೂಳು ಮುಚ್ಚಿರುವವರು, ತೀಕ್ಷ್ಣ ಇಂದ್ರಿಯ ಸ್ವಭಾವದವರು, ಇಂದ್ರಿಯ ಮಾಂದ್ಯತೆಯವರು, ಸುಸ್ವಭಾವದವರು, ದುಃಸ್ವಭಾವದವರು, ವಿಧೇಯರು, ಅವಿಧೇಯರು. ಕೆಲವರು ಪಾಪವನ್ನು ಪರಲೋಕವನ್ನು ಕಂಡು ಹೆದರುವವರು ಇದ್ದಾರೆ. ಕೆಲವರು ಪಾಪವನ್ನು ಪರಲೋಕವನ್ನು ಕಂಡು ಹೆದರದೆ ಇರುವವರು ಇದ್ದಾರೆ. ಹೇಗೆ ನೀಲಿ ಕಮಲವಿರುವ ಕೊಳದಲ್ಲಾಗಲೀ, ಅಥವಾ ಕೆಂಪು ಕಮಲವಿರುವ ಕೊಳದಲ್ಲಾಗಲೀ, ಅಥವಾ ಬಿಳಿ ಕಮಲವಿರುವ ಕೊಳದಲ್ಲಾಗಲೀ ಕೆಲವು ನೀಲಿ ಕಮಲಗಳು ಅಥವಾ ಕೆಂಪು ಕಮಲಗಳು ಅಥವಾ ಬಿಳಿ ಕಮಲಗಳು ನೀರಿನಲ್ಲಿ ಹುಟ್ಟುತ್ತವೆಯೋ ನೀರಿನಲ್ಲಿಯೇ ಬೆಳೆಯುತ್ತವೆಯೋ, ನೀರಿನಿಂದ ಮೇಲಕ್ಕೆ ಬರದೆ ಆದರೆ ಮುಳುಗಿಕೊಂಡಿದ್ದು ಉಳಿಯುತ್ತವೆಯೋ, ಕೆಲವು ನೀಲಿ ಕಮಲಗಳು ಅಥವಾ ಕೆಂಪು ಕಮಲಗಳು ಅಥವಾ ಬಿಳಿ ಕಮಲಗಳು ನೀರಿನಲ್ಲಿ ಹುಟ್ಟುತ್ತವೆ, ನೀರಿನಲ್ಲಿಯೇ ಬೆಳೆಯುತ್ತವೆ ಹಾಗೂ ನೀರಿನ ಮೇಲ್ಮೆಯ ಹಂತವನ್ನು ತಲುಪಿ ಉಳಿಯುತ್ತವೆ, ಕೆಲವು ನೀಲಿ ಕಮಲಗಳು ಅಥವಾ ಕೆಂಪು ಕಮಲಗಳು ಅಥವಾ ಬಿಳಿ ಕಮಲಗಳು ನೀರಿನಲ್ಲಿ ಹುಟ್ಟುತ್ತವೆ, ನೀರಿನಲ್ಲಿಯೇ ಬೆಳೆಯುತ್ತವೆ, ನೀರಿನಿಂದ ಹೊರಚಿಮ್ಮಿ ಬೆಳೆಯುತ್ತವೆ, ನೀರಿನಿಂದ ಕಲುಷಿತಗೊಳ್ಳದೆ ಉಳಿಯುತ್ತವೆ. ಭಿಕ್ಷುಗಳೇ, ಇದೇ ರೀತಿಯಾಗಿ ನಾನು, ಬುದ್ಧ ಚಕ್ಷುವಿನಿಂದ ಲೋಕವನ್ನು ಅವಲೋಕಿಸಿದಾಗ ಕಣ್ಣಿಗೆ ಸ್ವಲ್ಪ ಧೂಳು ಮುಚ್ಚಿರುವ ಜೀವಿಗಳು, ಬಹಳ ಧೂಳು ಮುಚ್ಚಿರುವವರು, ತೀಕ್ಷ್ಣ ಇಂದ್ರಿಯವುಳ್ಳವರು, ಇಂದ್ರಿಯ ಮಾಂಧ್ಯತೆಯವರು, ಸುಸ್ವಭಾವದವರು, ದುಃಸ್ವಭಾವದವರು, ವಿಧೇಯರು, ಅವಿಧೇಯರು, ಕೆಲವರು ಪಾಪವನ್ನು ಪರಲೋಕವನ್ನು ಕಂಡು ಹೆದರುವವರು ಇದ್ದಾರೆ. ಕೆಲವರು ಪಾಪವನ್ನು ಪರಲೋಕವನ್ನು ಕಂಡು ಹೆದರದೆ ಇರುವವರೂ ಇದ್ದಾರೆ. ಭಿಕ್ಷುಗಳೇ, ನಂತರದಲ್ಲಿ ನಾನು ಬ್ರಹ್ಮ ಸಹಂಪತಿಯನ್ನು ಈ ಗಾಥೆಗಳಿಂದ ಉತ್ತರಿಸಿದೆನು.</p>
    <p><a class='ref sc' id='sc59'>SC 59</a><a class='ref cscd' id='cscd59'>CSCD 59</a>“ಯಾರು ಶ್ರದ್ಧೆಯಿಂದ ಮುಕ್ತಿಯ ಸ್ರೋತದಲ್ಲಿ ಸಾಗುತ್ತಾರೋ ಅವರಿಗೆ</p>
    <p><a class='ref sc' id='sc60'>SC 60</a><a class='ref cscd' id='cscd60'>CSCD 60</a>ಸಾವು ಇರದ ಮುಕ್ತಿಯ ಬಾಗಿಲು ತೆರೆದೇ ಇರುತ್ತದೆ.</p>
    <p><a class='ref sc' id='sc61'>SC 61</a><a class='ref cscd' id='cscd61'>CSCD 61</a>ಅನುಪಯುಕ್ತ ಆಯಾಸದ ಬಗ್ಗೆ ಯೋಚಿಸಿ ಧರ್ಮವನ್ನು</p>
    <p><a class='ref sc' id='sc62'>SC 62</a><a class='ref cscd' id='cscd62'>CSCD 62</a>ನಾನು ಉಪದೇಶಿಸಲಿಲ್ಲ, ಓ ಬ್ರಹ್ಮಾ” ಎಂದು.</p>
    <p><a class='ref sc' id='sc63'>SC 63</a><a class='ref cscd' id='cscd63'>CSCD 63</a>“ಭಿಕ್ಷುಗಳೇ, ಆಗ ಬ್ರಹ್ಮಸಹಂಪತಿ ‘ಭಗವಂತರು ಧರ್ಮವನ್ನು ಉಪದೇಶಿಸುವ ಅಗತ್ಯವನ್ನು ನಾನು ಒದಗಿಸಿದೆ’ ಎಂದು ನನಗೆ ಪ್ರದಕ್ಷಿಣೆ ಮಾಡಿ ನಮಸ್ಕಾರ ಮಾಡಿ ಅಲ್ಲಿಯೇ ಆಗಲೇ ಅಂತರ್ಧಾನರಾದರು.</p>
    <h2>5. ಧರ್ಮಚಕ್ರ ಪ್ರವರ್ತನ</h2>
    <p><a class='ref sc' id='sc64'>SC 64</a><a class='ref cscd' id='cscd64'>CSCD 64</a>19. “ಭಿಕ್ಷುಗಳೇ, ನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ಮೊದಲಿಗೆ ನಾನು ಯಾರಿಗೆ ಈ ಧರ್ಮವನ್ನು ಉಪದೇಶಿಸಲಿ; ಯಾರು ಈ ಧರ್ಮವನ್ನು ಜಾಗ್ರತೆಯಾಗಿ ಅರಿಯಬಲ್ಲರು?’ ಎಂದು. ಭಿಕ್ಷುಗಳೇ, ಆ ನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ನಿಜಕ್ಕೂ ಆಲಾರಕಾಲಾಮರು, ಪಂಡಿತರು, ಅನುಭವಶಾಲಿಗಳು, ಮೇಧಾವಿಗಳು ಬಹುಕಾಲದವರೆಗೆ ಕಣ್ಣಿನಲ್ಲಿ ಸ್ವಲ್ಪವೇ ಧೂಳು ಉಳ್ಳವರಾಗಿದ್ದರು; ಆದ್ದರಿಂದ ಆಲಾರಕಾಲಾಮರಿಗೆ ಮೊದಲಿಗೆ ಧರ್ಮವನ್ನು ಉಪದೇಶಿಸುತ್ತೇನೆ. ಅವರು ಈ ಧರ್ಮವನ್ನು ಜಾಗ್ರತೆಯಾಗಿ ಅರಿಯಬಲ್ಲರು’ ಎಂದು. ಭಿಕ್ಷುಗಳೇ, ಆ ಸಮಯದಲ್ಲಿ ದೇವತೆಗಳು ನನ್ನ ಸಮೀಪಕ್ಕೆ ಬಂದು ಈ ರೀತಿ ಹೇಳಿದರು- ‘ಭದಂತರೇ, ಆಲಾರ ಕಾಲಾಮರು ಗತಿಸಿ ಏಳು ದಿನಗಳಾಯಿತು’ ಎಂದರು. ಈ ರೀತಿಯಾಗಿ ಜ್ಞಾನ ಮತ್ತು ದರ್ಶನಗಳನ್ನು ನನ್ನಲ್ಲಿ ಉದಯಿಸಿದರು- ‘ಅಲಾರಕಾಲಾಮರು ಗತಿಸಿ ಏಳು ದಿನಗಳಾಯಿತು’ ಎಂದು. ಭಿಕ್ಷುಗಳೇ, ಆನಂತರದಲ್ಲಿ ನನಗೆ ಈ ರೀರಿಯ ವಿಚಾರ ಬಂತು- ‘ಆಲಾರಕಾಲಾಮರಿಗೆ ಬಹಳ ನಷ್ಟವಾದಂತಾಯಿತು. ನಿಜಕ್ಕೂ ಅವರು ಈ ಧರ್ಮವನ್ನು ಕೇಳಿದ್ದೇ ಆಗಿದ್ದರೆ ಜಾಗ್ರತೆಯಾಗಿ ಅರಿತುಕೊಳ್ಳುತ್ತಿದ್ದರು’ ಎಂದು.</p>
    <p><a class='ref sc' id='sc65'>SC 65</a><a class='ref cscd' id='cscd65'>CSCD 65</a>“ಭಿಕ್ಷುಗಳೇ, ಆನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ಮೊದಲಿಗೆ ನಾನು ಯಾರಿಗೆ ಈ ಧರ್ಮವನ್ನು ಉಪದೇಶಿಸಲಿ; ಯಾರು ಈ ಧರ್ಮವನ್ನು ಜಾಗ್ರತೆಯಾಗಿ ಅರಿಯಬಲ್ಲರು?’ ಎಂದು. ಭಿಕ್ಷುಗಳೇ, ಆನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ನಿಜಕ್ಕೂ ಉದ್ದಕ ರಾಮಪುತ್ರರು ಪಂಡಿತರು, ಅನುಭವಶಾಲಿಗಳು, ಮೇಧಾವಿಗಳು. ಬಹುಕಾಲದವರೆಗೆ ಕಣ್ಣಿನಲ್ಲಿ ಸ್ವಲ್ಪ ಧೂಳು ಉಳ್ಳವರಾಗಿದ್ದರು; ಆದ್ದರಿಂದ ಉದ್ದಕ ರಾಮಪುತ್ರರಿಗೆ ಮೊದಲಿಗೆ ಈ ಧರ್ಮವನ್ನು ಉಪದೇಶಿಸುತ್ತೇನೆ. ಅವರು ಈ ಧರ್ಮವನ್ನು ಜಾಗ್ರತೆಯಾಗಿ ಅರಿಯಬಲ್ಲರು’ ಎಂದು. ಭಿಕ್ಷುಗಳೇ, ಆ ಸಮಯದಲ್ಲಿ ದೇವತೆಗಳು ನನ್ನ ಸಮೀಪಕ್ಕೆ ಬಂದು ಈ ರೀತಿ ಹೇಳಿದರು- ‘ಭದಂತರೇ, ಉದ್ದಕ ರಾಮಪುತ್ರರು ನೆನ್ನೆ ರಾತ್ರಿ ಗತಿಸಿದರು’ ಎಂದು. ಈ ರೀತಿಯಾಗಿ ನನ್ನಲ್ಲಿ ಜ್ಞಾನ ಮತ್ತು ದರ್ಶನಗಳು ಉದಯಿಸಿದವು. ‘ನೆನ್ನೆ ರಾತ್ರಿ ಉದ್ದಕ ರಾಮಪುತ್ರರು ಗತಿಸಿದರು’ ಎಂದು. ಭಿಕ್ಷುಗಳೇ, ನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ಉದ್ದಕ ರಾಮಪುತ್ರರಿಗೆ ಬಹಳ ನಷ್ಟವಾದಂತಾಯಿತು. ನಿಜಕ್ಕೂ ಅವರು ಈ ಧರ್ಮವನ್ನು ಕೇಳಿದ್ದೇ ಆಗಿದ್ದರೆ ಜಾಗ್ರತೆಯಾಗಿ ಅರಿತುಕೊಳ್ಳುತ್ತಿದ್ದರು’ ಎಂದು.</p>
    <p><a class='ref sc' id='sc66'>SC 66</a><a class='ref cscd' id='cscd66'>CSCD 66</a>“ಭಿಕ್ಷುಗಳೇ, ಆನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ಮೊದಲಿಗೆ ನಾನು ಯಾರಿಗೆ ಈ ಧರ್ಮವನ್ನು ಉಪದೇಶಿಸಲಿ; ಯಾರು ಈ ಧರ್ಮವನ್ನು ಜಾಗ್ರತೆಯಾಗಿ ಅರಿಯಬಲ್ಲರು?’ ಎಂದು. ಭಿಕ್ಷುಗಳೇ, ಆನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ನನಗೆ ಉಪಕಾರಿಯಾಗಿದ್ದ ಐದುಜನ ಸನ್ಯಾಸಿಗಳ ಗುಂಪು,12 ನಾನು ಕಠೋರವಾಗಿ ಶ್ರಮಿಸುತ್ತಿದ್ದಾಗ ಬಹಳ ಸಹಾಯಕರಾಗಿದ್ದರು. ಆದ್ದರಿಂದ ಈ ಐದು ಜನ ಸನ್ಯಾಸಿಗಳ ಗುಂಪಿಗೆ ಮೊದಲಿಗೆ ಧರ್ಮವನ್ನು ಉಪದೇಶಿಸುತ್ತೇನೆ’ ಎಂದು ಭಿಕ್ಷುಗಳೇ, ಆನಂತರದಲ್ಲಿ ನನಗೆ ಈ ರೀತಿಯ ವಿಚಾರ ಬಂತು- ‘ಆದರೆ ಈ ಐದು ಜನ ಸನ್ಯಾಸಿಗಳ ಗುಂಪು ಯಾವ ಸ್ಥಲದಲ್ಲಿ ಜೀವಿಸುತ್ತಿದ್ದಾರೆ?’ ಎಂದು. ಭಿಕ್ಷುಗಳೇ, ಆ ಸಮಯದಲ್ಲಿ ನಾನು ಪರಿಶುದ್ಧವಾದ ಹಾಗೂ ಮಾನವರ ದೃಷ್ಟಿಗೆ ನಿಲುಕದ ದಿವ್ಯದೃಷ್ಟಿಗೆ ಐದುಜನ ಸನ್ಯಾಸಿಗಳ ಗುಂಪು ವಾರಾಣಸಿಯ ಬಳಿಯ ಇಸಿಪತನದ ಜಿಂಕೆಯ ವನದಲ್ಲಿ ಜೀವಿಸುತ್ತಿರುವುದು ಕಾಣಬಂತು.</p>
    <p><a class='ref sc' id='sc67'>SC 67</a><a class='ref cscd' id='cscd67'>CSCD 67</a>20. “ಭಿಕ್ಷುಗಳೇ, ಆಗ ನಾನು ಉರುವೇಲದಲ್ಲಿ ಎಷ್ಟು ಕಾಲ ಉಳಿಯಬೇಕೆನಿಸಿತ್ತೊ ಅಷ್ಟುಕಾಲ ಉಳಿದು ನಂತರದಲ್ಲಿ ಕಾಲ ನಡಿಗೆಯಲ್ಲಿ ವಾರಾಣಸಿಯ ಕಡೆಗೆ ಹೊರಟೆನು. ಭಿಕ್ಷುಗಳೇ, ಆ ಸಮಯದಲ್ಲಿ ಉಪಕನೆಂಬ ದಿಗಂಬರ ಸಾಧು ಬೋಧಿವೃಕ್ಷ ಮತ್ತು ಗಯಾ ಈ ಮಧ್ಯದ ದಾರಿಯಲ್ಲಿ ನನ್ನನ್ನು ಕಂಡು ಈ ರೀತಿ ಹೇಳಿದನು- ‘ಆಯುಷ್ಮಂತರೇ, ನಿಮ್ಮ ಇಂದ್ರಿಯಗಳು ಬಹಳ ಪರಿಶುಭ್ರವಾಗಿವೆ. ದೇಹಕಾಂತಿ ಪರಿಶುದ್ಧವಾಗಿದೆ ಮತ್ತು ಪರಿಪೂರ್ಣವಾಗಿದೆ! ಆಯುಷ್ಮಂತರೇ, ನೀವು ಯಾರ ಬಳಿಯಲ್ಲಿ ಶಿಷ್ಯವೃತ್ತಿಯನ್ನು ಮಾಡಿದಿರಿ; ಅಥವಾ ನೀವು ಯಾವುದರ ಸಲುವಾಗಿ; ಅಥವಾ ನೀವು ಯಾವ ಧರ್ಮವನ್ನು ನಂಬಿ ಪ್ರಚಾರ ಮಾಡುತ್ತೀರಿ?’ ಎಂದು. ಹೀಗೆ ಹೇಳಿದ ಮೇಲೆ, ಭಿಕ್ಷುಗಳೇ, ನಾನು ದಿಗಂಬರ ಸಾಧು ಉಪಕನಿಗೆ ಗಾಥೆಗಳ ಮೂಲಕ ಈ ರೀತಿಯಾಗಿ ಹೇಳಿದೆನು.</p>
    <p><a class='ref sc' id='sc68'>SC 68</a><a class='ref cscd' id='cscd68'>CSCD 68</a>‘ಸರ್ವ ವಿಜಯಿ ನಾನು, ಸರ್ವ ಜ್ಞಾನಿ ನಾನು, ಎಲ್ಲ ಧರ್ಮಗಳಿಗಿಂತ ಪರಿಶುದ್ಧನು ನಾನು,</p>
    <p><a class='ref sc' id='sc69'>SC 69</a><a class='ref cscd' id='cscd69'>CSCD 69</a>ಎಲ್ಲ ಬಿಟ್ಟು ತಿಣ್ಹ ಕ್ಷಯಿಸಿ ವಿಮುಕ್ತನಾದವನು, ನನಗೆ ನಾನೇ ಅರಿತವನು ಯಾರಿಂದ ಎಂದು ಹೇಳಲಿ.</p>
    <p><a class='ref sc' id='sc70'>SC 70</a><a class='ref cscd' id='cscd70'>CSCD 70</a>‘ಆಚಾರ್ಯರು ನನಗೆ ಯಾರೂ ಇಲ್ಲ, ನನ್ನಂಥವರು ಯಾರೂ ಜೀವಿಸಿಲ್ಲ.</p>
    <p><a class='ref sc' id='sc71'>SC 71</a><a class='ref cscd' id='cscd71'>CSCD 71</a>ದೇವತೆಗಳೂ ಇರುವ ಈ ಲೋಕದಲ್ಲಿ, ನನಗೆ ಯಾರೂ ಸರಿಸಮಾನರಿಲ್ಲ.</p>
    <p><a class='ref sc' id='sc72'>SC 72</a><a class='ref cscd' id='cscd72'>CSCD 72</a>‘ಲೋಕದಲ್ಲಿ ನಾನೇ ಅರ್ಹಂತನು, ನಾನೇ ಸಾಟಿ ಇರದ ಶಾಸ್ತನು (ಗುರುವು).</p>
    <p><a class='ref sc' id='sc73'>SC 73</a><a class='ref cscd' id='cscd73'>CSCD 73</a>ನಾನೊಬ್ಬನೇ ಸಮ್ಮಾಸಂಬುದ್ಧನು, ನಿಬ್ಬಾನವನ್ನು ಪಡೆದ ಉಪಶಾಂತನು ನಾನು</p>
    <p><a class='ref sc' id='sc74'>SC 74</a><a class='ref cscd' id='cscd74'>CSCD 74</a>ಧರ್ಮಚಕ್ರವನ್ನು ಪ್ರವರ್ತಿಸಲೆಂದು, ಕಾಶಿ ನಗರದ ಕಡೆಗೆ ನಡೆದೆ ನಾನು.</p>
    <p><a class='ref sc' id='sc75'>SC 75</a><a class='ref cscd' id='cscd75'>CSCD 75</a>ಕುರುಡಾಗಿರುವ ಲೋಕ ಜೀವಿಗಳಿಗೆ, ಅಮೃತ ದುಂದುಭಿಯನ್ನು ಮೊಳಗಿಸಲು (ಹೊರಟೆ)’ ಎಂದು.</p>
    <p><a class='ref sc' id='sc76'>SC 76</a><a class='ref cscd' id='cscd76'>CSCD 76</a>“ಆಯುಷ್ಮಂತರೇ, ಹಾಗಾದರೆ ನೀವು ಹೇಳುವಂತೆ ನೀವು ಅರಹಂತರು, ಅನಂತವನ್ನು ಜಯಿಸಿದವರು!” ಎಂದು.13</p>
    <p><a class='ref sc' id='sc77'>SC 77</a><a class='ref cscd' id='cscd77'>CSCD 77</a>‘ನನ್ನಂತೆ ಅವರು ವಿಜಯಿಗಳು ಹೌದು, ಯಾರು ಆಸವಗಳನ್ನು ಕ್ಷಯಿಸುತ್ತಾರೋ ಅವರು [ವಿಜಯಿಗಳು ಹೌದು].</p>
    <p><a class='ref sc' id='sc78'>SC 78</a><a class='ref cscd' id='cscd78'>CSCD 78</a>ಪಾಪ ಧರ್ಮಗಳನ್ನು ನಾನು ಜಯಿಸಿದ್ದೇನೆ, ಆದ್ದರಿಂದ ನಾನು ವಿಜಯಿ’ ಎಂದು.</p>
    <p><a class='ref sc' id='sc79'>SC 79</a><a class='ref cscd' id='cscd79'>CSCD 79</a>“ಭಿಕ್ಷುಗಳೇ, ಹೀಗೆ ಹೇಳಿದ ಮೇಲೆ ದಿಗಂಬರ ಸಾಧು ಉಪಕನು ‘ಆಯುಷ್ಮಂತರೇ, ಹಾಗೇ ಆಗಲಿ’ ಎಂದು ಹೇಳೆ ತಲೆ ಅಲ್ಲಾಡಿಸಿ ಬೇರೊಂದು ದಾರಿ ಹಿಡಿದು ಹೊರಟುಹೋದನು.14</p>
    <p><a class='ref sc' id='sc80'>SC 80</a><a class='ref cscd' id='cscd80'>CSCD 80</a>21. “ಭಿಕ್ಷುಗಳೇ, ಆಗ ನಾನು ಕಾಲುನಡಿಗೆಯಲ್ಲಿ ನಡೆಯುತ್ತ ನಡೆದುಕೊಂಡೇ ವಾರಾಣಸಿಯ ಇಸಿಪತನದ ಜಿಂಕೆಯ ವನಕ್ಕೆ ಬಂದೆ. ಅಲ್ಲಿ ಐದು ಜನ ಸನ್ಯಾಸಿಗಳ ಗುಂಪು ಇತ್ತು, ಅಲ್ಲಿಗೆ ಸಮೀಪಿಸಿದೆನು. ಭಿಕ್ಷುಗಳೇ, ಆ ಸಮಯದ್ಲಿ ಐದು ಜನ ಸನ್ಯಾಸಿಗಳ ಗುಂಪು ನಾನು ಬರುತ್ತಿರುವುದನ್ನು ದೂರದಲ್ಲಿರುವಂತೆಯೇ ಕಂಡರು; ಕಂಡು ತಮ್ಮ ತಮ್ಮಲ್ಲೇ ಈ ರೀತಿ ಹೇಳಿಕೊಂಡರು- ‘ಆಯುಷ್ಮಂತರೇ, ಅದೋ ಅಲ್ಲಿ ಶ್ರಮಣ ಗೋತಮನು ಬರುತ್ತಿದ್ದಾನೆ. ಅವನು ಭೋಗಿಯಾದವನು, ಸಾಧನೆಯಲ್ಲಿ ಚಂಚಲನಾದವನು, ಭೋಗಲಾಲಸೆಯ ಜೀವನಕ್ಕೆ ಹಿಂದಿರುಗಿದವನು. ಆದ್ದರಿಂದ ಅವನಿಗೆ ನಮಸ್ಕರಿಸಬಾರದು. ಬಂದಾಗ ಎದ್ದು ನಿಲ್ಲಬಾರದು; ಅವನ ಚೀವರ ಮತ್ತು ಪಿಂಡಪಾತ್ರೆಯನ್ನು ಹಿಡಿದು ಗೌರವಿಸಬಾರದು. ಆದರೂ ಒಂದು ಆಸನವನ್ನು ಹಾಸಿರೋಣ, ಅದರ ಮೇಲೆ ಕುಳಿತುಕೊಳ್ಳುವುದಾದರೆ ಕುಳಿತುಕೊಳ್ಳಲಿ’. ಭಿಕ್ಷುಗಳೇ, ನಾನು ಹತ್ತಿರ ಹತ್ತಿರಕ್ಕೆ ಸಮೀಪಿಸಿದಂತೆ ಆ ಐದು ಜನ ಸನ್ಯಾಸಿಗಳ ಗುಂಪು ಮೊದಲು ಏನು ಮಾತಾಡಿಕೊಂಡಿದ್ದರೋ ಅದರಂತೆಯೇ ನಡೆಯಲಾಗಲಿಲ್ಲ. ಕೆಲವರು ನಾನು ಹತ್ತಿರ ಬರುತ್ತಿದ್ದಂತೆಯೇ ಚೀವರ ಮತ್ತು ಪಿಂಡಪಾತ್ರೆಯನ್ನು ಹಿಡಿದುಕೊಂಡು, ಇನ್ನು ಕೆಲವರು ಆಸನವನ್ನು ಸಿದ್ಧಪಡಿಸಿದರು, ಇನ್ನು ಕೆಲವರು ಕಾಲು ತೊಳೆಯುವುದಕ್ಕಾಗಿ ನೀರನ್ನು ತಂದರು. ನಂತರ ಅವರು ನನ್ನ ಹೆಸರಿನೊಂದಿಗೆ ‘ಆಯುಷ್ಮಂತರೇ’ ಎಂಬುದಾಗಿ ಕರೆದರು.</p>
    <p><a class='ref sc' id='sc81'>SC 81</a><a class='ref cscd' id='cscd81'>CSCD 81</a>22. “ಭಿಕ್ಷುಗಳೇ, ಹೀಗೆ ಹೇಳಿದ ನಂತರ, ನಾನು ಐದುಜನ ಸನ್ಯಾಸಿಗಳ ಗುಂಪಿಗೆ ಈ ರೀತಿ ಹೇಳಿದೆನು- ‘ಭಿಕ್ಷುಗಳೇ, ತಥಾಗತರನ್ನು ಹೆಸರಿನಿಂದಾಗಲಿ ಮತ್ತು ಆಯುಷ್ಮಂತರೇ ಎಂದಾಗಲೀ ಕರೆಯಬಾರದು.15 ಭಿಕ್ಷುಗಳೇ, ತಥಾಗತರು ಅರ್ಹಂತರಾಗಿರುವವರು, ಸಮ್ಮಾಸಂಬುದ್ಧರಾಗಿರುವವರು. ಭಿಕ್ಷುಗಳೇ, ಕಿವಿಗೊಟ್ಟು ಕೇಳಿ ಮೃತ್ಯುವಿಮುಖ ಸ್ಥಿತಿ ಕಂಡುಬಂದಿದೆ, ನಾನು ತಿಳಿಹೇಳುತ್ತೇನೆ, ನಾನು ಧರ್ಮವನ್ನು ಉಪದೇಶಿಸುತ್ತೇನೆ. ಯಾವರೀತಿಯಾಗಿ ವಿಧಿಸಲ್ಪಟ್ಟಿದೆಯೋ ಆ ರೀತಿಯಾಗಿ ಆಚರಣೆ ಮಾಡಿದರೆ, ಯಾವ ಕಾರಣಕ್ಕಾಗಿ ಕುಟುಂಬದಲ್ಲಿನ ಯುವಜನ ಮನೆ ತೊರೆದು ಮನೆ ಇಲ್ಲದವರಾಗಿ ಅಲೆದಾಡುತ್ತಾರೋ ಅದಕ್ಕೆ ಉತ್ತರವಾಗಿ ಬ್ರಹ್ಮಚರಿಯ ಪರಿಪಾಲನೆ ಮಾಡುತ್ತ ಇರುವರೋ ಅದನ್ನು ಇಲ್ಲಿಯೇ, ಈಗಲೇ ತನಗೆ ತಾನೇ ಧರ್ಮದ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬಹುದು’ ಎಂದು. ಭಿಕ್ಷುಗಳೇ, ಹೀಗೆ ಹೇಳಿದ ಮೇಲೆ ಐದು ಜನ ಸನ್ಯಾಸಿಗಳ ಗುಂಪು ನನಗೆ ಈ ರೀತಿ ಕೇಳಿದರು- ‘ಆದರೆ ನೀವು, ಆಯುಷ್ಮಂತ ಗೋತಮರೇ, ಆಗ ಪರಿಶ್ರಮಿಸುತ್ತಿದ್ದಾಗ ಆಗಿನ ಮಾರ್ಗ ಅನುಸರಿಸುತ್ತಿದ್ದಾಗ ಆ ರೀತಿಯ ಕಠೋರ ಸಾಧನೆ ಮಾಡುತ್ತಿದ್ದಾಗಲೇ, ಹಿರಿಯ ಜ್ಞಾನ ಸಿದ್ಧಿಯ ಸ್ಥಿತಿ ಆರ್ಯರ ಜ್ಞಾನ ದರ್ಶನಗಳ ವಿಶೇಷತೆ ಆಗಲೇ ಸಿದ್ಧಿಸಲಿಲ್ಲ.16 ಆದ್ದರಿಂದ ನೀವು ಈ ರೀತಿಯ ಭೋಗಿಯಾದ ಬಳಿಕ, ಸಾಧನೆಯಲ್ಲಿ ಚಂಚಲತೆ ಉಳ್ಳವರಾದ ಬಳಿಕ, ಭೋಗಲಾಲಸೆಯ ಜೀವನಕ್ಕೆ ಹಿಂದಿರುಗಿದ ಬಳಿಕ ಹಿರಿಯ ಜ್ಞಾನ ಸಿದ್ಧಿಯ ಸ್ಥಿತಿಯನ್ನು, ಆರ್ಯರ ಜ್ಞಾನದರ್ಶನಗಳ ವಿಶೇಷತೆಯನ್ನು ಸಿದ್ಧಿಸಿಕೊಂಡಿದ್ದೇನೆ ಎನ್ನುವಿರಲ್ಲ?’ ಎಂದು. ಹೀಗೆ ಹೇಳಿದ ಬಳಿಕ, ಭಿಕ್ಷುಗಳೇ, ನಾನು, ಐದುಜನ ಸನ್ಯಾಸಿಗಳ ಗುಂಪಿಗೆ ಈ ರೀತಿ ಹೇಳಿದೆನು- ‘ಭಿಕ್ಷುಗಳೇ, ತಥಾಗತರು ಭೋಗಿಗಳಲ್ಲ, ಸಾಧನೆಯಲ್ಲಿ ಚಂಚಲಿತರಾಗಿಲ್ಲ, ಭೋಗಲಾಲಸೆಯ ಜೀವನಕ್ಕೆ ಹಿಂದಿರುಗಿದವರಲ್ಲ. ಭಿಕ್ಷುಗಳೇ, ತಥಾಗತರು ಅರ್ಹತರಾಗಿರುವವರು, ಸಮ್ಮಾಸಂಬುದ್ಧರಾಗಿರುವವರು. ಭಿಕ್ಷುಗಳೇ, ಕಿವಿಗೊಟ್ಟು ಕೇಳಿ, ಮೃತ್ಯವಿಮುಖ ಸ್ಥಿತಿ ಕಂಡುಬಂದಿದೆ. ನಾನು ತಿಳಿಹೇಳುತ್ತೇನೆ, ನಾನು ಧರ್ಮವನ್ನು ಉಪದೇಶಿಸುತ್ತೇನೆ. ಯಾವರೀತಿಯಾಗಿ ವಿಧಿಸಲ್ಪಟ್ಟಿದೆಯೋ ಆ ರೀತಿಯಾಗಿ ಆಚರಣೆ ಮಾಡಿರಿ. ಆಗ ಯಾವ ಕಾರಣಕ್ಕಾಗಿ ಕುಟುಂಬದಲ್ಲಿನ ಯುವಜನ ಮನೆ ತೊರೆದು ಮನೆ ಇಲ್ಲದವರಾಗಿ ಅಲೆದಾಡುತ್ತಾರೋ ಅದಕ್ಕೆ ಉತ್ತರವಾಗಿ ಬ್ರಹ್ಮಚರಿಯ ಪರಿಪಾಲನೆ ಮಾಡುತ್ತ ಇದ್ದಾರೋ ಅದು ಇಲ್ಲಿಯೇ ಈಗಲೇ ತನಗೆ ತಾಏ ಧರ್ಮದ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬಹುದು’ ಎಂದು. ಎರಡನೆಯ ಬಾರಿ ಕೂಡ, ಭಿಕ್ಷುಗಳೇ, ಐದು ಜನ ಸನ್ಯಾಸಿಗಳ ಗುಂಪು ನನಗೆ ಈ ರೀತಿ ಕೇಳಿದರು- ‘ಆದರೆ ನೀವು ಆಯುಷ್ಮಂತ ಗೋತಮರೇ, ಆಗ ಪರಿಶ್ರಮಿಸುತ್ತಿದ್ದಾಗ... ಪುನರುಚ್ಚರಿಸಿ... ಹಿರಿಯ ಜ್ಞಾನ ಸಿದ್ಧಿಯ ಸ್ಥಿತಿಯನ್ನು ಆರ್ಯರು ಜ್ಞಾನ ದರ್ಶನಗಳ ವಿಶೇಷತೆಯನ್ನು ಸಿದ್ಧಿಸಿಕೊಂಡಿದ್ದೇನೆ ಎನ್ನುವಿರಲ್ಲ’ ಎಂದು? ಎರಡನೆಯ ಬಾರಿ ಭಿಕ್ಷುಗಳೇ, ನಾನು ಐದುಜನ ಸನ್ಯಾಸಿಗಳ ಗುಂಪಿಗೆ ಈ ರೀತಿ ಹೇಳಿದೆನು- ‘ಭಿಕ್ಷುಗಳೇ, ತಥಾಗತರು ಭೋಗಿಗಳಲ್ಲ... ಪುನರುಚ್ಚರಿಸಿ... ಅದರಲ್ಲಿಯೇ ಉಳಿದು ಜೀವಿಸಬಹುದು’ ಎಂದು. ಮೂರನೆಯಬಾರಿ ಕೂಡ, ಭಿಕ್ಷುಗಳೇ, ಐದು ಜನ ಸನ್ಯಾಸಿಗಳ ಗುಂಪು ನನಗೆ ಈ ರೀತಿ ಕೇಳಿದರು- ‘ಆದರೆ ನೀವು ಆಯುಷ್ಮಂತ ಗೋತಮರೇ, ಆಗ ಪರಿಶ್ರಮಿಸುತ್ತಿದ್ದಾಗ ಆಗಿನ ಮಾರ್ಗ ಅನುಸರಿಸುತ್ತಿದ್ದಾಗ ಆ ರೀತಿಯ ಕಠೋರ ಸಾಧನೆ ಮಾಡುತ್ತಿದ್ದಾಗ ಗಳಿಸಲಾಗದ ಹಿರಿಯ ಜ್ಞಾನ ಸಿದ್ಧಿಯ ಸ್ಥಿತಿ ಆರ್ಯರ ಜ್ಞಾನದರ್ಶನಗಳ ವಿಶೇಷತೆ ಆಗಲೇ ಸಿದ್ಧಿಸಲಿಲ್ಲ. ಆದ್ದರಿಂದ ನೀವು ಈ ರೀತಿಯ ಭೋಗಿಯಾದ ಬಳಿಕ ಸಾಧನೆಯಲ್ಲಿ ಚಂಚಲತೆ ಉಳ್ಳವರಾದ ಬಳಿಕ, ಭೋಗ ಲಾಲಸೆಯ ಜೀವನಕ್ಕೆ ಹಿಂದಿರುಗಿದ ಬಳಿಕ ಹಿರಿಯ ಜ್ಞಾನ ಸಿದ್ಧಿಯ ಸ್ಥಿತಿಯನ್ನು, ಆರ್ಯರ ಜ್ಞಾನ ದರ್ಶನಗಳ ವಿಶೇಷತೆಯನ್ನು ಸಿದ್ಧಿಸಿದೆ ಎನ್ನುವಿರಲ್ಲ’ ಎಂದು.</p>
    <p><a class='ref sc' id='sc82'>SC 82</a><a class='ref cscd' id='cscd82'>CSCD 82</a>23. “ಭಿಕ್ಷುಗಳೇ, ಹೀಗೆ ಹೇಳಿದ ಬಳಿಕ ನಾನು, ಐದು ಜನ ಸನ್ಯಾಸಿಗಳ ಗುಂಪಿಗೆ ಈ ರೀತಿ ಹೇಳಿದೆನು- ‘ಭಿಕ್ಷುಗಳೇ, ನಿಮಗೆ ಈ ಹಿಂದೆ ಯಾವಾಗಲಾದರೂ ಈ ರೀತಿಯಾಗಿ ನಾನು ಹೇಳಿರುವುದು ನೆನಪಿದೆಯೇ?”17 ಎಂದು. “ಭದಂತರೇ, ಎಂದೂ ಹೇಳಿಲ್ಲ.”</p>
    <p><a class='ref sc' id='sc83'>SC 83</a><a class='ref cscd' id='cscd83'>CSCD 83</a>“ಭಿಕ್ಷುಗಳೇ, ತಥಾಗತರು ಅರ್ಹಂತರಾಗಿರುವವರು, ಸಮ್ಮಾಸಂಬುದ್ಧರಾಗಿರುವವರು. ಭಿಕ್ಷುಗಳೇ, ಕಿವಿಗೊಟ್ಟು ಕೇಳಿ, ಮೃತ್ಯುವಿಮುಖ ಸ್ಥಿತಿ ಕಂಡುಬಂದಿದೆ. ನಾನು ತಿಳಿಯಹೇಳುತ್ತೇನೆ, ನಾನು ಧರ್ಮವನ್ನು ಉಪದೇಶಿಸುತ್ತೇನೆ. ಯಾವರೀತಿಯಾಗಿ ವಿಧಿಸಲ್ಪಟ್ಟಿದೆಯೋ ಆ ರೀತಿಯಾಗಿ ಆಚರಣೆ ಮಾಡಿ ಆಗ ಯಾವ ಕಾರಣಕ್ಕಾಗಿ ಕುಟುಂಬದಲ್ಲಿನ ಯುವಜನ ಮನೆ ತೊರೆದು ಮನೆ ಇಲ್ಲದವರಾಗಿ ಅಲೆದಾಡುತ್ತಾರೋ ಅದಕ್ಕೆ ಉತ್ತರವಾಗಿ- ಬ್ರಹ್ಮಚರಿಯ ಪರಿಪಾಲನೆ ಮಾಡುತ್ತ ಇದ್ದಾರೋ ಅದು ಇಲ್ಲಿಯೇ ಈಗಲೇ ತನಗೆ ತಾನೇ ತಿಳಿದು ಧರ್ಮದ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬಹುದು” ಎಂದು.</p>
    <p><a class='ref sc' id='sc84'>SC 84</a><a class='ref cscd' id='cscd84'>CSCD 84</a>24. “ಭಿಕ್ಷುಗಳೇ, ಮತ್ತೆ ನಾನು ಈ ರೀತಿಯಾಗಿ ಐದು ಜನ ಸನ್ಯಾಸಿಗಳ ಗುಂಪನ್ನು ತಿಳಿಹೇಳಿ ಒಪ್ಪಿಸಲು18 ಸಾಧ್ಯವಾಯಿತು. ಭಿಕ್ಷುಗಳೇ, ಈಗ ನಾನು ಇಬ್ಬರು ಸನ್ಯಾಸಿಗಳಿಗೆ ಬೋಧಿಸಿದೆನು, ಮೂರು ಜನ ಸನ್ಯಾಸಿಗಳು ಆಹಾರದ ಭಿಕ್ಷೆ ತರಲು ಹೋದರು. ನಂತರದಲ್ಲಿ ಆ ಮೂರು ಜನ ಸನ್ಯಾಸಿಗಳು ಸುತ್ತಾಡಿ ಯಾವ ಆಹಾರದ ಭಿಕ್ಷೆ ತಂದಿದ್ದರೋ ಅದನ್ನು ನಾವು ಆರೂ ಜನರೂ ಸೇವಿಸಿದೆವು. ಭಿಕ್ಷುಗಳೇ, ನಂತರದಲ್ಲಿ ನಾನು, ಮೂರು ಜನ ಸನ್ಯಾಸಿಗಳಿಗೆ ಬೋಧಿಸಿದೆನು. ಇಬ್ಬರು ಸನ್ಯಾಸಿಗಳು ಆಹಾರದ ಭಿಕ್ಷೆ ತರಲು ಹೋದರು. ನಂತರದಲ್ಲಿ ಆ ಇಬ್ಬರು ಜನ ಸನ್ಯಾಸಿಗಳು ಸುತ್ತಾಡಿ ಯಾವ ಆಹಾರದ ಭಿಕ್ಷೆ ತಂದಿದ್ದರೋ ಅದನ್ನು ನಾವು ಆರೂ ಜನರೂ ಸೇವಿಸಿದೆವು. ಭಿಕ್ಷುಗಳೇ, ಆಗ ಆ ಐದು ಜನ ಸನ್ಯಾಸಿಗಳ ಗುಂಪಿಗೆ ನಾನು ಈ ರೀತಿಯಾಗಿ ತಿಳಿಹೇಳಿದ್ದರಿಂದಾಗಿ ತನ್ನ ಹುಟ್ಟಿನ ಧರ್ಮವೇನು ಹಾಗೂ ಹುಟ್ಟಿನ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿದ್ದು, ಹುಟ್ಟಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಗಳಿಸಿದೆನು. ತನ್ನ ಮುಪ್ಪಿನ ಧರ್ಮವೇನು, ಮುಪ್ಪಿನ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿದ್ದು ಮುಪ್ಪಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ಮುಪ್ಪಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಗಳಿಸಿದೆನು. ತನ್ನ ರೋಗದ ಧರ್ಮವೇನು... ಪುನರುಚ್ಚರಿಸಿ... ತನ್ನ ಮರಣ ಧರ್ಮವೇನು... ಪುನರುಚ್ಚರಿಸಿ... ತನ್ನ ಶೋಕ ಧರ್ಮವೇನು... ಪುನರುಚ್ಚರಿಸಿ... ತನ್ನ ಕ್ಲೇಷ ಧರ್ಮವೇನು... ಹಾಗೂ ಕ್ಲೇಷ ಧರ್ಮದಿಂದಾಗುವ ಉಪಾಧಿಗಳೇನು ಎಂದು ತಿಳಿದವನಾಗಿದ್ದು, ಕ್ಲೇಷವಿರದ ಉತ್ಕೃಷ್ಟವಾದ ಯೋಗ ಕ್ಷೇಮದ ನಿಬ್ಬಾನವನ್ನು ಹುಡುಕುತ್ತಿರುವವನಾಗಿ, ಕ್ಲೇಷವಿರದ ಉತ್ಕೃಷ್ಟವಾದ ಯೋಗಕ್ಷೇಮದ ನಿಬ್ಬಾನವನ್ನು ಪಡೆಯುವುದರಲ್ಲಿ ಜಯಗಳಿಸಿದೆನು. ಜ್ಞಾನ ಮತ್ತು ದರ್ಶನ ನನ್ನಲ್ಲಿ ಹುಟ್ಟಿಬಂದವು. ಅದ್ಭುತವಾದದ್ದು ನನ್ನ ಈ ವಿಮುಕ್ತಿ. ಇದು ನನ್ನ ಕೊನೆಯ ಹುಟ್ಟು, ನನಗೆ ಮತ್ತೆ ಹುಟ್ಟೆಂಬುದೇ ಇಲ್ಲ’ ಎಂದು.</p>
    <h2>6. ಹುಡುಕುವಿಕೆಯ ಉಪಮೆ</h2>
    <p><a class='ref sc' id='sc85'>SC 85</a><a class='ref cscd' id='cscd85'>CSCD 85</a>25. “ಭಿಕ್ಷುಗಳೇ, ಕಾಮಗುಣಗಳು ಐದು ರೀತಿಯವು.19 ಈ ಐದು ಯಾವುವು? ಕಣ್ಣಿನಿಂದ ಗ್ರಹಿಸಬಹುದಾದ ರೂಪಗಳು ಇಷ್ಟವಾದವುಗಳು ಮನಸ್ಸಿಗೆ ಒಪ್ಪಿತವಾದವುಗಳು ಪ್ರಸನ್ನವಾದವುಗಳು ಪ್ರಿಯವಾದವುಗಳು ಕಾಮಲಾಲಸೆಗೆ ಸಂಬಂಧಿಯಾದವುಗಳು, ಬಂಧನ ರೂಪಿಯಾದವುಗಳು, ಕಿವಿಯಿಂದ ಗ್ರಹಿಸಬಹುದಾದ ಶಬ್ದಗಳು... ಪುನರುಚ್ಚರಿಸಿ... ಮೂಗಿನಿಂದ ಗ್ರಹಿಸಬಹುದಾದ ವಾಸನೆಗಳು... ಪುನರುಚ್ಚರಿಸಿ... ನಾಲಿಗೆಯಿಂದ ಗ್ರಹಿಸಬಹುದಾದ ರಸಗಳು... ಪುನರುಚ್ಚರಿಸಿ... ಶರೀರದಿಂದ ಗ್ರಹಿಸಬಹುದಾದ ಸ್ಪರ್ಶಗಳು ಇಷ್ಟವಾದವುಗಳು ಒಪ್ಪಿತವಾದವುಗಳು ಪ್ರಸನ್ನವಾದವುಗಳು... ಪ್ರಿಯವಾದವುಗಳು... ಕಾಮಲಾಲಸೆ ಸಂಬಂಧಿಯಾದವುಗಳು... ಬಂಧನ ರೂಪಿಯಾದವುಗಳು. ಭಿಕ್ಷುಗಳೇ, ಇವೇ ಆ ಐದು ಕಾಮಗುಣಗಳು. ಭಿಕ್ಷುಗಳೇ, ಮತ್ತೆ ಈ ರೀತಿಯಾಗಿ ಯಾವ ಶ್ರಮಣರು ಅಥವಾ ಬ್ರಾಹ್ಮಣರು ಈ ಐದು ಕಾಮಗುಣಗಳಲ್ಲಿ ಆನಂದಿಸುತ್ತಾರೊ, ಮುಳುಗಿ ಹೋಗುತ್ತಾರೋ ದಾಸರಾಗುತ್ತಾರೋ, ಅವುಗಳಿಂದ ಆಗಬಹುದಾದ ಅನಾಹುತಗಳನ್ನು ಕಾಣುವುದಿಲ್ಲವೋ, ಅವುಗಳ ಹಿಡಿತದಿಂದ ತಪ್ಪಿಸಿಕೊಳ್ಳಲಾಗುವುದಿಲ್ಲವೋ, ಅಂಥವರಿಗೆ ಹೀಗೆ ಹೇಳಬೇಕು- ‘ನೀವು ವಿಪತ್ತಿಗೊಳಗಾಗಿದ್ದೀರಿ, ದುರ್ದೆಶೆಗೆ ಒಳಗಾಗಿದ್ದೀರಿ, ಪಾಪದ ಅಧಿಪತಿ ಬಯಸಿದಂತೆ ನಡೆಯಲು ಅವನ ಅಧೀನಕ್ಕೊಳಗಾಗಿದ್ದೀರಿ’ ಎಂದು.</p>
    <p><a class='ref sc' id='sc86'>SC 86</a><a class='ref cscd' id='cscd86'>CSCD 86</a>“ಭಿಕ್ಷುಗಳೇ, ಉದಾಹರಣೆಗೆ ಅರಣ್ಯದಲ್ಲಿ ವಾಸಿಸುವ ಜಿಂಕೆ ಅದನ್ನು ಹಿಡಿಯಲು ಸಿದ್ಧಪಡಿಸಿರುವ ಬೇಟೆ ಬಲೆಯಲ್ಲಿ ಸಿಕ್ಕಿಹಾಕಿಕೊಂಡಾಗ ಅದಕ್ಕೆ ಈ ರೀತಿಯಾಗಿ ಹೇಳಬಹುದು- ‘ವಿಪತ್ತಿಗೊಳಗಾಗಿದೆ, ದುರ್ದೆಶೆಗೆ ಒಳಗಾಗಿದೆ, ಬೇಡ ಬಯಸಿದಂತೆ ನಡೆದು ಅವನ ಅಧೀನಕ್ಕೊಳಗಾಗಿದೆ. ಹಾಗೂ ಯಾವಾಗ ಬೇಡ ಬರುತ್ತಾನೋ ಆಗ ತಾನು ಬಯಸಿದಂತೆ ಓಡಲು ಸಾಧ್ಯವಾಗುವುದಿಲ್ಲ’ ಎಂದು. ಭಿಕ್ಷುಗಳೇ, ಮತ್ತೆ ಇದೇರೀತಿಯಲ್ಲಿ ಯಾವ ಶ್ರಮಣರು ಅಥವಾ ಬ್ರಾಹ್ಮಣರು ಈ ಐದು ಕಾಮಗುಣಗಳಲ್ಲಿ ಆನಂದಿಸುತ್ತಾರೋ ಮುಳುಗಿ ಹೋಗುತ್ತಾರೋ ದಾಸರಾಗುತ್ತಾರೋ ಅವುಗಳಿಂದಾಗಬಹುದಾದ ಅನಾಹುತಗಳನ್ನು ಕಾಣುವುದಿಲ್ಲವೋ, ಅವುಗಳ ಹಿಡಿತದಿಂದ ತಪ್ಪಿಸಿಕೊಳ್ಳಲಾಗುವುದಿಲ್ಲವೋ ಅಂಥವರಿಗೆ ಹೀಗೆ ಹೇಳಬೇಕು. ‘ನೀವು ವಿಪತ್ತಿಗೊಳಗಾಗಿದ್ದೀರಿ, ದುರ್ದೆಶೆಗೆ ಒಳಗಾಗಿದ್ದೀರಿ, ಪಾಪದ ಅಧಿಪತಿ ಬಯಸಿದಂತೆ ನಡೆಸಲು ಅವನ ಅಧೀನಕ್ಕೊಳಗಾಗಿದ್ದೀರಿ’. ಭಿಕ್ಷುಗಳೇ, ಆದರೆ ಆ ರೀತಿಯಲ್ಲಿ ಯಾವ ಶ್ರಮಣರು ಅಥವಾ ಬ್ರಾಹ್ಮಣರು ಈ ಐದು ಕಾಮಗುಣಗಳಲ್ಲಿ ಆನಂದಿಸುವುದಿಲ್ಲವೋ ಮುಳುಗಿ ಹೋಗುವುದಿಲ್ಲವೋ, ದಾಸರಾಗುವುದಿಲ್ಲವೋ ಅವುಗಳಿಂದಾಗಬಹುದಾದ ಅನಾಹುತಗಳನ್ನು ಕಾಣುತ್ತಾರೋ ಯಾರಿಗೆ ಅವುಗಳ ಹಿಡಿತದಿಂದ ತಪ್ಪಿಸಿಕೊಳ್ಳಲಾಗುತ್ತದೋ, ಅಂಥವರಿಗೆ ಹೀಗೆ ಹೇಳಬೇಕು- ‘ನೀವು ವಿಪತ್ತಿಗೊಳಗಾಗಿಲ್ಲ, ದುರ್ದೆಶೆಗೆ ಒಳಗಾಗಿಲ್ಲ, ಪಾಪದ ಅಧಿಪತಿ ಬಯಸಿದಂತೆ ನಡೆದು ಅವನ ಅಧೀನಕ್ಕೊಳಗಾಗಿಲ್ಲ.’</p>
    <p><a class='ref sc' id='sc87'>SC 87</a><a class='ref cscd' id='cscd87'>CSCD 87</a>“ಭಿಕ್ಷುಗಳೇ, ಮತ್ತೆ ಉದಾಹರಣೆಗೆ, ಅರಣ್ಯದಲ್ಲಿ ವಾಸಿಸುವ ಜಿಂಕೆ ಅದನ್ನು ಹಿಡಿಯಲು ಸಿದ್ಧಪಡಿಸಿರುವ ಬೇಟೆ ಬಲೆಯಲ್ಲಿದ್ದು ಸಿಕ್ಕಿಹಾಕಿಕೊಳ್ಳದಿದ್ದಾಗ ಅದಕ್ಕೆ ಈ ರೀತಿಯಾಗಿ ಹೇಳಬಹುದು- ‘ವಿಪತ್ತಿಗೊಳಗಾಗಿಲ್ಲ, ದುರ್ದೆಶೆಗೆ ಒಳಗಾಗಿಲ್ಲ, ಬೇಡ ಬಯಸಿದಂತೆ ನಡೆಸಲು ಅವನ ಅಧೀನಕ್ಕೊಳಗಾಗಿಲ್ಲ. ಹಾಗೂ ಯಾವಾಗ ಬೇಡ ಬರುತ್ತಾನೋ ಆಗ ತಾನು ಬಯಸಿದಂತೆ ಓಡಲು ಸಾಧ್ಯವಾಗುತ್ತದೆ’ ಎಂದು. ಭಿಕ್ಷುಗಳೇ, ಮತ್ತೆ ಯಾವರೀತಿಯಾಗಿ ಶ್ರಮಣರು ಅಥವಾ ಬ್ರಾಹ್ಮಣರು ಈ ಐದು ಕಾಮಗುಣಗಳಲ್ಲಿ ಆನಂದಿಸುವುದಿಲ್ಲವೋ, ಮುಳುಗಿ ಹೋಗುವುದಿಲ್ಲವೋ, ದಾಸರಾಗುವುದಿಲ್ಲವೋ ಅವುಗಳಿಂದಾಗಬಹುದಾದ ಅನಾಹುತಗಳನ್ನು ಕಾಣುತ್ತಾರೋ, ಅವುಗಳ ಹಿಡಿತದಿಂದ ತಪ್ಪಿಸಿಕೊಳ್ಳುತ್ತಾರೋ ಅಂಥವರಿಗೆ ಹೀಗೆ ಹೇಳಬೇಕು- ನೀವು ವಿಪತ್ತಿಗೊಳಗಾಗಿಲ್ಲ, ದುರ್ದೆಶೆಗೆ ಒಳಗಾಗಿಲ್ಲ, ಪಾಪದ ಅಧಿಪತಿ ಬಯಸಿದಂತೆ ನಡೆದು ಅವನ ಅಧೀನಕ್ಕೊಳಗಾಗಿಲ್ಲ.20</p>
    <p><a class='ref sc' id='sc88'>SC 88</a><a class='ref cscd' id='cscd88'>CSCD 88</a>26. “ಭಿಕ್ಷುಗಳೇ, ಉದಾಹರಣೆಗೆ ಅರಣ್ಯದಲ್ಲಿರುವ ಜಿಂಕೆ ಅರಣ್ಯದ ಸುತ್ತಮುತ್ತೆಲ್ಲ ಅಡ್ಡಾಡುತ್ತದೆ, ಧೈರ‍್ಯವಾಗಿ ನಡೆದಾಡುತ್ತದೆ, ಧೈರ‍್ಯವಾಗಿ ನಿಲ್ಲುತ್ತದೆ, ಧೈರ‍್ಯವಾಗಿ ಕುಳಿತುಕೊಳ್ಳುತ್ತದೆ. ಧೈರ‍್ಯವಾಗಿ ನಿದ್ದೆ ಮಾಡುತ್ತದೆ. ಇದಕ್ಕೆ ಕಾರಣವೇನು? ಭಿಕ್ಷುಗಳೇ, ಜಿಂಕೆ ಬೇಡನಿಗೆ ಎಟುಕದ ರೀತಿಯಲ್ಲಿದೆ. ಭಿಕ್ಷುಗಳೇ, ಇದೇರೀತಿಯಾಗಿ ಯಾವ ಭಿಕ್ಷುವು ಕಾಮವನ್ನು ದಾಟಿದವನಾಗಿ ಅಕುಶಲ ಧರ್ಮಗಳನ್ನು ದಾಟಿದವನಾಗಿ, ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತತೆಯಿಂದ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ಅವನು ಹೀಗೆ ಹೇಳುತ್ತೇನೆ, ಆ ಭಿಕ್ಷುವು ಮಾರನಿಗೆ ಕಾಣದಿರುವ ದಾರಿಯಲ್ಲಿ ಸಾಗುತ್ತಾನೆ, ಮಾರನ ದೃಷ್ಟಿಗೆ ಮಂಕು ಬಡಿಸುತ್ತಾನೆ, ಪಾಪದ ಅಧಿಪತಿಯ ದೃಷ್ಟಿಗೆ ನಿಲುಕದಂತೆ ಸಾಗುತ್ತಾನೆ.21</p>
    <p><a class='ref sc' id='sc89'>SC 89</a><a class='ref cscd' id='cscd89'>CSCD 89</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಯಾವ ಭಿಕ್ಷು ವಿತರ್ಕ ವಿಚಾರಗಳನ್ನು ಉಪಶಮನಗೊಳಿಸಿ ಆತಂಕ, ಸ್ಥೈರ‍್ಯ ಮತ್ತು ಮಾನಸಿಕ ಏಕೋಭಾವದಿಂದ ಸಮಾಧಿಯಲ್ಲಿ ಹುಟ್ಟಿದ ವಿತರ್ಕಗಳಿಲ್ಲದ, ವಿಚಾರಗಳಿಲ್ಲದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಎರಡನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ನಾನು ಹೇಳುತ್ತೇನೆ.....</p>
    <p><a class='ref sc' id='sc90'>SC 90</a><a class='ref cscd' id='cscd90'>CSCD 90</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಯಾವ ಭಿಕ್ಷು ಮರೆಯಾಗಿ ಉಪೇಕ್ಖಾ (ಸಮಚಿತ್ತತೆ)ದಲ್ಲಿ ನೆಲೆಗೊಳ್ಳುತ್ತಾನೆ, ಜಾಗರ ಸ್ಥಿತಿ ಮತ್ತು ಅರಿವುಗಳನ್ನು ಹೊಂದಿ ಸುಖವನ್ನು ಶರೀರದಲ್ಲಿಯೇ ಅನುಭವಿಸುತ್ತಾನೆ; ಯಾವುದನ್ನು ಆರ್ಯರು ಹೀಗೆ ಘೋಷಿಸುತ್ತಾರೋ- “ಉಪೇಕ್ಖಾ ಮತ್ತು ಜಾಗರ ಸ್ಥಿತಿಯನ್ನು ಹೊಂದಿದವನೇ ಸುಖದಲ್ಲಿ ನೆಲೆಗೊಂಡವನು’ ಎಂದು. ಇಂತಹ ಸಮಾಧಿಯ ಮೂರನೆಯ ಹಂತವನ್ನು ಸಾಧಿಸಿಕೊಂಡು ಅದರಲ್ಲಿ ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ನಾನು ಹೇಳುತ್ತೇನೆ.....</p>
    <p><a class='ref sc' id='sc91'>SC 91</a><a class='ref cscd' id='cscd91'>CSCD 91</a>“ಅಲ್ಲದೆ ಮತ್ತೆ ಭಿಕ್ಷುಗಳೇ, ಯಾವ ಭಿಕ್ಷು ಸುಖವನ್ನು ಬಿಟ್ಟವನಾಗಿ ದುಃಖವನ್ನು ಬಿಟ್ಟವನಾಗಿ ಈಗಾಗಲೇ ಮಾನಸಿಕ ಉಬ್ಬರ ಇಳಿತಗಳು ಅಸ್ತಂಗತವಾಗಿ ದುಃಖ-ಸುಖ ಯಾವುದೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯಾದ ಸಮಾಧಿಯ ನಾಲ್ಕನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ನಾನು ಹೀಗೆ ಹೇಳುತ್ತೇನೆ.....</p>
    <p><a class='ref sc' id='sc92'>SC 92</a><a class='ref cscd' id='cscd92'>CSCD 92</a>“ಅಲ್ಲದೆ ಮತ್ತೆ ಭಿಕ್ಷುಗಳೇ, ಯಾವ ಭಿಕ್ಷು ಎಲ್ಲ ರೂಪ ಆಕಾರವನ್ನು ಗುರುತಿಸಿ ಅದನ್ನು ದಾಟಿದವನಾಗಿ ಇಂದ್ರಿಯ ಕಾರ‍್ಯಗಳನ್ನು ಅಸ್ತಂಗತಿಸಿದವನಾಗಿ ನಾನಾ ಭಾವಗಳನ್ನು ಮನಸ್ಸಿನಿಂದ ದೂರೀಕರಿಸಿ ‘ಆಕಾಶ ಅನಂತವಾದದ್ದು’ ಎಂದು ಆಕಾಸಾನಂಚಾಯತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ನಾನು ಹೀಗೆ ಹೇಳುತ್ತೇನೆ.....</p>
    <p><a class='ref sc' id='sc93'>SC 93</a><a class='ref cscd' id='cscd93'>CSCD 93</a>“ಅಲ್ಲದೆ ಮತ್ತೆ ಭಿಕ್ಷುಗಳೇ, ಯಾವ ಭಿಕ್ಷು ಎಲ್ಲ ಆಕಾಸಾನಂಚಾಯತನವನ್ನು ದಾಟಿದವನಾಗಿ ‘ವಿಞ್ಞಾನವು ಅನಂತವಾದದ್ದು’ ಎಂದು. ವಿಞ್ಞಾನಂಚಾಯತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ನಾನು ಹೇಳುತ್ತೇನೆ.....</p>
    <p><a class='ref sc' id='sc94'>SC 94</a><a class='ref cscd' id='cscd94'>CSCD 94</a>“ಅಲ್ಲದೆ ಮತ್ತೆ ಭಿಕ್ಷುಗಳೇ, ಯಾವ ಭಿಕ್ಷು ಎಲ್ಲ ವಿಞ್ಞಾನಂಚಾಯತನವನ್ನು ದಾಟಿದವನಾಗಿ ‘ಏನೂ ಇಲ್ಲ’ (ಎಲ್ಲವೂ ಶೂನ್ಯ) ಎಂದು ಅಕಿಂಚಞ್ಞಾಯತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ನಾನು ಹೀಗೆ ಹೇಳುತ್ತೇನೆ.....</p>
    <p><a class='ref sc' id='sc95'>SC 95</a><a class='ref cscd' id='cscd95'>CSCD 95</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಯಾವ ಭಿಕ್ಷು ಅಕಿಂಚಞ್ಞಾಯತನವನ್ನು ದಾಟಿದವನಾಗಿ ನೇವಸಞ್ಞಾನಾಸಞ್ಞಾಯ ತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ನಾನು ಹೇಳುತ್ತೇನೆ...</p>
    <p><a class='ref sc' id='sc96'>SC 96</a><a class='ref cscd' id='cscd96'>CSCD 96</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಎಲ್ಲ ನೇವಸಞ್ಞಾನಾಸಞ್ಞಾಯತನವನ್ನು ದಾಟಿದವನಾಗಿ ಸಂಜ್ಞೆ ಮತ್ತು ವೇದನೆಗಳ ನಿರೋಧವನ್ನು ಸಾಧಿಸಿದವನಾಗಿ ನೆಲೆಗೊಳ್ಳುತ್ತಾನೆ. ಪ್ರಜ್ಞೆಯಿಂದ ಅರಿತು ಆಸವಗಳನ್ನು ಕ್ಷಯಿಸುತ್ತಾನೆ. ಭಿಕ್ಷುಗಳೇ, ನಾನು ಹೇಳುತ್ತೇನೆ, ಆ ಭಿಕ್ಷು ಮಾರನಿಗೆ ಕಾಣದಿರುವ ದಾರಿಯಲ್ಲಿ ಸಾಗುತ್ತಾನೆ, ಮಾರನ ದೃಷ್ಟಿಗೆ ಮಂಕು ಬಡಿಸುತ್ತಾನೆ, ಪಾಪದ ಅಧಿಪತಿಯ ದೃಷ್ಟಿಗೆ ನಿಲುಕದಂತೆ ಸಾಗುತ್ತಾನೆ’ ಎಂದು.22</p>
    <p><a class='ref sc' id='sc97'>SC 97</a><a class='ref cscd' id='cscd97'>CSCD 97</a>“ಅವನು ಧೈರ್ಯವಾಗಿ ನಡೆದಾಡುತ್ತಾನೆ, ಧೈರ್ಯವಾಗಿ ನಿಲ್ಲುತ್ತಾನೆ, ಧೈರ್ಯವಾಗಿ ಕುಳಿತುಕೊಳ್ಳುತ್ತಾನೆ, ಧೈರ್ಯವಾಗಿ ನಿದ್ದೆ ಮಾಡುತ್ತಾನೆ. ಇದಕ್ಕೆ ಕಾರಣವೇನು? ಭಿಕ್ಷುಗಳೇ, ಪಾಪದ ಅಧಿಪತಿಗೆ ಎಟುಕದ ರೀತಿಯಲ್ಲಿದ್ದಾನೆ” ಎಂದು.</p>
    <p><a class='ref sc' id='sc98'>SC 98</a><a class='ref cscd' id='cscd98'>CSCD 98</a>ಭಗವಾನರು ಹೀಗೆ ನುಡಿದರು. ಸ್ಫೂರ್ತಿ ಪಡೆದ ಆ ಭಿಕ್ಷುಗಳು ಭಗವಾನರ ನುಡಿಗೆ ಅಭಿನಂದಿಸಿದರು.</p>
    <h2>ಇಲ್ಲಿಗೆ ಅರಿಯ ಪರಿಯೇಸನ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>