<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 66: ಲಟುಕಿಕೋಪಮ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn66' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>2. ಭಿಕ್ಖು ವಗ್ಗ</li>
      </ul>
      <h1 class='sutta-title'>66. ಲಟುಕಿಕೋಪಮ ಸುತ್ತ</h1>
    </header>

    <h2>ಲಟುಕಿಕೋಪಮ ಸುತ್ತ</h2>
    <h2>1. ಭಗವಾನರ ಬಗ್ಗೆ ಉದಾಯಿಯ ಪ್ರಶಂಸೆ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಅಂಗುತ್ತರಾಪದ ಹತ್ತಿರವಿದ್ದ ಅಂಗುತ್ತರಾಪದ ವ್ಯಾಪಾರ ಕೇಂದ್ರವಾಗಿದ್ದಂತಹ ಅಪಣ ಎಂಬಲ್ಲಿ ತಂಗಿದ್ದರು. ಆಗ ಭಗವಾನರು ಬೆಳಗಿನ ಸಮಯದಲ್ಲಿ, ಸಿದ್ಧವಾಗಿ ಉಡುಪುಧರಿಸಿ, ತಮ್ಮ ಭಿಕ್ಷಾಪಾತ್ರೆ ಮತ್ತು ಮೇಲು ಹೊದಿಕೆಯನ್ನು ತೆಗೆದುಕೊಂಡು ಅಪಣಕ್ಕೆ ಭಿಕ್ಷೆಗಾಗಿ ಹೊರಟುಬಂದರು. ಅಪಣದಲ್ಲಿ ಭಿಕ್ಷಾಟನೆ ಮುಗಿಸಿದ ನಂತರ, ಆಹಾರ ಸೇವನೆಯನ್ನು ಮಾಡಿ ಮುಗಿಸಿ, ಬೇರೆಡೆಯಲ್ಲಿದ್ದ ಒಂದು ವನಪ್ರದೇಶದಲ್ಲಿ, ಹಗಲಿನ ಧ್ಯಾನಸಮಾಧಿಗೆಂದು ಅಲ್ಲಿಗೆ ಬಂದರು. ಆ ವನ ಪ್ರದೇಶದಲ್ಲಿ ಪ್ರವೇಶಮಾಡಿ, ಅದರಲ್ಲಿದ್ದ ಒಂದು ಮರದ ಬುಡದಲ್ಲಿ ಹಗಲಿನ ಧ್ಯಾನ ಸಮಾಧಿಗೆಂದು ಕುಳಿತುಕೊಂಡರು. ಆಯುಷ್ಮಂತ ಉದಾಯಿಯೂ ಕೂಡ, ಬೆಳಗಿನ ಸಮಯದಲ್ಲಿ ಸಿದ್ಧನಾಗಿ ಉಡುಪುಧರಿಸಿ, ಭಿಕ್ಷಾಪಾತ್ರೆ ಮತ್ತು ಮೇಲುಹೊದಿಕೆ ತೆಗೆದುಕೊಂಡು, ಅಪಣಕ್ಕೆ ಭಿಕ್ಷೆಗಾಗಿ ಹೊರಟುಬಂದನು. ಅಪಣದಲ್ಲಿ ಭಿಕ್ಷಾಟನೆ ಮುಗಿಸಿದ ನಂತರ, ಆಹಾರವನ್ನು ಸೇವಿಸಿದ ನಂತರ, ಹಗಲಿನ ಧ್ಯಾನಸಮಾದಿ ಸಾಧನೆಗೊಂದು ಅಲ್ಲಿದ್ದ ವನಪ್ರದೇಶಕ್ಕೆ ಬಂದನು. ಆ ವನ ಪ್ರದೇಶದಲ್ಲಿ ಪ್ರವೇಶಮಾಡಿ, ಅದರಲ್ಲಿಂದ ಒಂದು ಮರದ ಬುಡದಲ್ಲಿ ಹಗಲಿನ ಧ್ಯಾನ ಸಮಾಧಿ ಸಾಧನೆಗೆಂದು ಕುಳಿತುಕೊಂಡನು. ಆಗ ಆಯುಷ್ಮಂತ ಉದಾಯಿಯಲ್ಲಿ, ಹೀಗೆ ಆತನು ಏಕಾಂಗಿಯಾಗಿ, ಏಕಾಂತತೆಯ ಧ್ಯಾನದಲ್ಲಿರಬೇಕಾದರೆ ಈ ರೀತಿಯ ವಿಚಾರವು ಆತನ ಮನಸ್ಸಿನಲ್ಲಿ ಉಂಟಾಯಿತು- ಖಂಡಿತವಾಗಿಯೂ ಭಗವಾನರು ದುಃಖವನ್ನು ತರುವಂತಹ ಅನೇಕ ವಿಷಯಗಳನ್ನು ದೂರಮಾಡಿದ್ದಾರೆ. ಖಂಡಿತವಾಗಿಯೂ ಭಗವಾನರು ಸುಖವನ್ನು ತರುವಂತಹ ಅನೇಕ ವಿಷಯಗಳನ್ನು ದೊರಕಿಸಿಕೊಟ್ಟಿದ್ದಾರೆ. ಖಂಡಿತವಾಗಿಯೂ ಭಗವಾನರು ಅಕುಶಲ ಉಂಟುಮಾಡುವಂತಹ ಅನೇಕ ವಿಷಯಗಳನ್ನು ದೂರಮಾಡಿದ್ದಾರೆ, ಖಂಡಿತವಾಗಿಯೂ ಭಗವಾನರು ಕುಶಲ ಉಂಟುಮಾಡುವಂತಹ ಅನೇಕ ವಿಷಯಗಳನ್ನು ದೊರಕಿಸಿಕೊಟ್ಟಿದ್ದಾರೆ ಎಂದು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>ಆಗ ಆಯುಷ್ಮಂತ ಉದಾಯಿಯು ಸಂಜೆಯ ಸಮಯದಲ್ಲಿ ಏಕಾಂತತೆಯ ಧ್ಯಾನದಿಂದೆದ್ದು, ಎಲ್ಲಿ ಭಗವಾನರಿದ್ದರೋ ಅಲ್ಲಿಗೆ ಬಂದನು. ಹತ್ತಿರಕ್ಕೆ ಬಂದನಂತರ ಭಗವಾನರಿಗೆ ನಮಸ್ಕಾರ ಮಾಡಿ, ಒಂದೆಡೆ ಕುಳಿತನು. ಹೀಗೆ ಒಂದೆಡೆ ಕುಳಿತ ಆಯುಷ್ಮಂತ ಉದಾಯಿಯು ಭಗವಾನರಿಗೆ ಈ ರೀತಿಯಾಗಿ ಹೇಳಿದನು- ಭಂತೆ, ಇಲ್ಲಿ ನಾನು ಹೀಗೆ ಏಕಾಂಗಿಯಾಗಿ ಏಕಾಂತತೆಯ ಧ್ಯಾನದಲ್ಲಿ ನಿರತನಾಗಿದ್ದಾಗ, ನನ್ನ ಮನಸ್ಸಿನಲ್ಲಿ ಈ ರೀತಿಯ ವಿಚಾರವು ಉಂಟಾಯಿತು- ಖಂಡಿತವಾಗಿಯೂ ಭಗವಾನರು ದುಃಖವನ್ನು ತರುವಂತಹ ಅನೇಕ ವಿಷಯಗಳನ್ನು ದೂರಮಾಡಿದ್ದಾರೆ. ಖಂಡಿತವಾಗಿಯೂ ಭಗವಾನರು ಸುಖವನ್ನು ತರುವಂತಹ ಅನೇಕ ವಿಷಯಗಳನ್ನು ದೊರಕಿಸಿಕೊಟ್ಟಿದ್ದಾರೆ. ಖಂಡಿತವಾಗಿಯೂ ಭಗವಾನರು ಅಕುಶಲ ಉಂಟುಮಾಡುವಂತಹ ಅನೇಕ ವಿಷಯಗಳನ್ನು ದೂರಮಾಡಿದ್ದಾರೆ, ಖಂಡಿತವಾಗಿಯೂ ಭಗವಾನರು ಕುಶಲ ಉಂಟುಮಾಡುವಂತಹ ಅನೇಕ ವಿಷಯಗಳನ್ನು ದೊರಕಿಸಿಕೊಟ್ಟಿದ್ದಾರೆ ಎಂದು. ಭಂತೆ, ನಾವುಗಳು ಸಂಜೆಯಲ್ಲೂ ಮತ್ತು ಬೆಳಗಿನಲ್ಲೂ ಹಾಗೂ ಹಗಲಿನಲ್ಲು-ತಪ್ಪು ಸಮಯಗಳಲ್ಲಿಯೆಲ್ಲಾ ಆಹಾರ ಸೇವನೆ ಮಾಡುತ್ತಿದ್ದೆವು. ಭಂತೆ, ಅಂತಹ ಒಂದು ಸಮಯದಲ್ಲಿ ಭಗವಾನರು ಭಿಕ್ಷುಗಳನ್ನು ಕರೆದು ಹೇಳಿದರು- ಭಿಕ್ಷುಗಳೇ, ನೀವುಗಳು ಈ ರೀತಿಯಾಗಿ ಹಗಲಿನಲ್ಲಿನ ತಪ್ಪು ಸಮಯದ ಆಹಾರ ಸೇವನೆಯನ್ನು ಬಿಟ್ಟಿಬಿಡಿ ಎಂದು. ಭಂತೆ, ಅದರಿಂದಾಗಿ ಆಗ ನನಗೆ ಬಹಳವಾಗಿ ಬೇಜಾರಾಯಿತು. ಬಹಳವಾಗಿ ಖಿನ್ನ ಮನಸ್ಸುಂಟಾಯಿತು- ಶ್ರದ್ಧೆಯಿಂದಾಗಿ ಗೃಹಸ್ಥರುಗಳು ಹಗಲಿನ ಸಮಯದಲ್ಲಿ ಆದರೆ ತಪ್ಪು ಸಮಯದಲ್ಲಿ ಉತ್ತಮವಾದಂತಹ, ಮೃದುವಾದ ಮತ್ತು ಗಟ್ಟಿಯಾದ ಬಗೆಬಗೆಯ ಆಹಾರಗಳನ್ನು ನೀಡುತ್ತಾರೆ. ಅದನ್ನು ಭಗವಾನರು ಬಿಟ್ಟುಬಿಡಬೇಕು ಎಂದು ಹೇಳುತ್ತಾರೆ. ಅದನ್ನು ಕೂಡ ಸುಗತರು ತೊರೆದುಬಿಡಬೇಕೆಂದು ಹೇಳುವರು ಎಂದು. ಆದರೆ, ಭಂತೆ, ನಾವುಗಳು ಭಗವಾನರನ್ನು ಗೌರವದಿಂದ ಮತ್ತು ಆದರದಿಂದ, ನೋಡುವವರು ಹಾಗೂ ನಿಂದೆ ಮತ್ತು ನಾಚಿಕೆ ಇವುಗಳಿಂದಾಗಿ, ಆ ರೀತಿಯ ಹಗಲಿನಲ್ಲಿ, ತಪ್ಪು ಸಮಯದಲ್ಲಿ ಆಹಾರ ಸೇವನೆ ಮಾಡುವುದನ್ನು ಬಿಟ್ಟುಬಿಟ್ಟೆವು. ನಂತರದಲ್ಲಿ ಭಂತೆ, ನಾವುಗಳು ಕೇವಲ ಸಂಜೆಯ ಸಮಯದಲ್ಲಿ ಮತ್ತು ಬೆಳಗಿನ ಸಮಯದಲ್ಲಿ ಮಾತ್ರ ಆಹಾರವನ್ನು ಸೇವನೆ ಮಾಡುತ್ತಿದ್ದೆವು. ಆಗ, ಅಂತಹ ಒಂದು ಸಂದರ್ಭದಲ್ಲಿ, ಭಂತೆ, ಭಗವಾನರು ಭಿಕ್ಷುಗಳನ್ನು ಕರೆದು ಹೀಗೆ ಹೇಳಿದರು- ಭಿಕ್ಷುಗಳೇ, ನೀವುಗಳು ರಾತ್ರಿಯಲ್ಲಿ ಹಾಗೂ ತಪ್ಪು ಸಮಯದಲ್ಲಿ ಆಹಾರ ಸೇವನೆ ಮಾಡುವುದುನ್ನು ಬಿಟ್ಟುಬಿಡಿ ಎಂದು. ಭಂತೆ, ಆಗ ನನಗೆ ಬಹಳವಾಗಿ ಬೇಜಾರಾಯಿತು ಮತ್ತು ಬಹಳವಾಗಿ ಖಿನ್ನಮನಸ್ಸುಂಟಾಯಿತು- ಭಗವಾನರು ನಮಗೆ ಸಿಗಬಹುದಾದಂತಹ ಅತ್ಯಂತ ಸಮೃದ್ಧವಾದ ಎರಡು ಊಟಗಳಲ್ಲಿ ಇದು ಬಹಳ ಮುಖ್ಯವಾದದ್ದು, ಅದನ್ನೇ ಬಿಟ್ಟುಬಿಡಬೇಕು ಎಂದು ಭಗವಾನರು ಹೇಳುತ್ತಾರಲ್ಲ, ಅದನ್ನೂ ಕೂಡ ತೊರೆದುಬಿಡಬೇಕೆಂದು ಸುಗತರು ಹೇಳುತ್ತಾರಲ್ಲ ಎಂದು. ಭಂತೆ, ಹಿಂದೆ ಒಂದು ಸಮಯದಲ್ಲಿ, ಒಬ್ಬನು, ಹಗಲಿನಲ್ಲಿ ಸ್ವಲ್ಪ ತರಕಾರಿ ಪಲ್ಯ ಪಡೆದಿಟ್ಟುಕೊಂಡವನು ಹೀಗೆ ಹೇಳಿದನು- ಬನ್ನಿ ನಾವು ಇದನ್ನು ಉಳಿಸಿಡೋಣ ಮತ್ತು ಸಂಜೆಯಲ್ಲಿ ನಾವೆಲ್ಲರೂ ಕೂಡಿ ಸೇವಿಸುತ್ತಾ ಆನಂದಿಸೋಣ ಎಂದು. ಭಂತೇ, ರಾತ್ರಿ ಹೊತ್ತೇ ಹೆಚ್ಚಿನದಾಗಿ ಅಡಿಗೆ ಮಾಡುವುದೂ ಇತ್ಯಾದಿ, ಹಗಲಿನಲ್ಲಿ ಬಹಳವಾಗಿ ಇರುವುದಿಲ್ಲ. ಆದರೆ ಭಂತೆ, ನಾವುಗಳು ಭಗವಾನರನ್ನು ಗೌರವದಿಂದ ಮತ್ತು ಆದರದಿಂದ ನೋಡುವವರು ಹಾಗೂ ನಿಂದೆ ಮತ್ತು ನಾಚಿಕೆ ಇವುಗಳಿಂದಾಗಿ, ಆ ರೀತಿಯ ರಾತ್ರಿಯಲ್ಲಿ, ತಪ್ಪು ಸಮಯದಲ್ಲಿ ಆಹಾರ ಸೇವನೆ ಮಾಡುವುದನ್ನು ಬಿಟ್ಟುಬಿಟ್ಟೆವು. ಹಿಂದೆ, ಒಂದು ಸಮಯದಲ್ಲಿ, ಭಂತೆ, ಭಿಕ್ಷುಗಳು ಭಿಕ್ಷೆಗಾಗಿ ಗಾಢವಾದ ಕತ್ತಲಿನಲ್ಲಿ ನಡೆಯುವಾಗ, ಅವರುಗಳು ನೀರಿನ ಹಳ್ಳದೊಳಕ್ಕೆ ಹೋಗಿಬಿಡುತ್ತಿದ್ದರು, ಅವರುಗಳು ಕೊಚ್ಚೆ ಗುಂಡಿಯಲ್ಲಿ ಬಿದ್ದುಬಿಡುತ್ತಿದ್ದರು, ಅವರುಗಳು ಮುಳ್ಳಿನ ಬೇಲಿಗೆ ಸಿಕ್ಕಿಬೀಳುತ್ತಿದ್ದರು, ಅವರುಗಳು ಮಲಗಿ ನಿದ್ರಿಸುತ್ತಿದ್ದ ಹಸುಗಳನ್ನು ಎಡವುತ್ತಿದ್ದರು, ಅವರುಗಳು ಅಪರಾಧ ಮಾಡಿದಂತಹ ಅಥವಾ ಮಾಡದೇ ಇರುವಂತಹ ಯುವಕರ ಕೈಗೆ ಸಿಕ್ಕಿಬೀಳುತ್ತಿದ್ದರು, ಅವರುಗಳನ್ನು ಧರ್ಮಕ್ಕೆ ಸಲ್ಲದ ರೀತಿಯಲ್ಲಿ ಹೆಂಗಸರುಗಳು ಕರೆಯುತ್ತಿದ್ದರು. ಹಿಂದೆ ಒಂದು ಸಮಯದಲ್ಲಿ ಭಂತೆ, ನಾನು ರಾತ್ರಿಯಲ್ಲಿ ಭಿಕ್ಷಾಟನೆ ಮಾಡಲು ಹೊರಟಿದ್ದೆ. ಭಂತೆ, ಪಾತ್ರೆ ತೊಳೆಯುತ್ತಿದ್ದ ಯಾರೋ ಒಬ್ಬ ಹೆಂಗಸು, ಮಿಂಚು ಬಂದ ಸಮಯದಲ್ಲಿ ನನ್ನನ್ನು ಕಂಡಳು. ನನ್ನನ್ನು ಕಂಡಕೂಡಲೇ ಹೆದರಿಕೊಂಡವಳಾಗಿ ಕೂಗಿಕೊಂಡಳು- ಹೋ ಹೋ, ಒಂದು ಪಿಶಾಚಿಯು ನನ್ನನ್ನು ಬೆನ್ನಟ್ಟಿ ಬರುತ್ತಿದೆ ಎಂದು. ಹೀಗೆ ಹೇಳಿದಾಗ ಭಂತೆ, ನಾನು ಆ ಹೆಂಗಸಿಗೆ ಹೀಗೆ ಹೇಳಿದೆನು- ತಂಗಿಯೇ ನಾನು ಪಿಶಾಚಿಯಲ್ಲ, ಭಿಕ್ಷುವು, ಭಿಕ್ಷೆಗಾಗಿ ನಿಂತಿದ್ದೇನೆ ಎಂದು.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>ಭಿಕ್ಷುವಿನ ಅಪ್ಪ ಸತ್ತಿರಬೇಕು, ಭಿಕ್ಷುವಿನ ಅಮ್ಮ ಸತ್ತಿರಬೇಕು-100 ನೀವು ಭಿಕ್ಷುಗಳು, ಕಟುಕನ ಕತ್ತಿಯಿಂದ ನಿಮ್ಮ ಹೊಟ್ಟೆಯನ್ನು ಕೊಯ್ದುಕೊಳ್ಳಿ, ಇಲ್ಲವಾದಲ್ಲಿ ಈ ಹೊಟ್ಟೆಗಾಗಿ ಇಂತಹ ರಾತ್ರಿಯಲ್ಲಿ ನೀವು ಭಿಕ್ಷೆಗಾಗಿ ಅಲೆದಾಡುವುದು ಸರಿಯಲ್ಲ ಎಂದು.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>ಭಂತೆ, ಅದನ್ನು ನಾನು ನೆನೆಸಿಕೊಂಡರೆ ಹೀಗೆನಿಸುತ್ತದೆ- ಖಂಡಿತವಾಗಿಯೂ ಭಗವಾನರು ದುಃಖವನ್ನು ತರುವಂತಹ ಅನೇಕ ವಿಷಯಗಳನ್ನು ದೂರ ಮಾಡಿದ್ದಾರೆ, ಖಂಡಿತವಾಗಿಯೂ ಭಗವಾನರು ಸುಖವನ್ನು ತರುವಂತಹ ಅನೇಕ ವಿಷಯಗಳನ್ನು ದೊರಕಿಸಿಕೊಟ್ಟಿದ್ದಾರೆ. ಖಂಡಿತವಾಗಿಯೂ ಭಗವಾನರು ಅಕುಶಲವನ್ನು ಉಂಟುಮಾಡುವಂತಹ ಅನೇಕ ವಿಷಯಗಳನ್ನು ದೂರ ಮಾಡಿದ್ದಾರೆ, ಖಂಡಿತವಾಗಿಯೂ ಭಗವಾರು ಕುಶಲವನ್ನು ಉಂಟುಮಾಡುವ ಅನೇಕ ವಿಷಯಗಳನ್ನು ದೊರಕಿಸಿಕೊಟ್ಟಿದ್ದಾರೆ ಎಂದು.</p>
    <h2>2. ಮೂರ್ಖ ಮನುಷ್ಯನಿಗೂ ಶೀಲ ನಿಯಮಪಾಲನೆ ಮಾಡುವವನಿಗೂ ಬೇರೆ ಬೇರೆ ಕಾರಣಗಳು ಇವೆ</h2>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>2. ಆದರೆ ಉದಾಯಿ, ಅನೇಕಸಲ ಕೆಲವು ಮೂರ್ಖ ಜನರು ಇದನ್ನು ತ್ಯಜಿಸು ಎಂದು ನಾನು ಹೇಳಿದ್ದರೂ ಸಹ ಅವರುಗಳು ಹೀಗೆ ಹೇಳುತ್ತಾರೆ- ಯಾಕೆ ಇಂತಹ ತೃಣಸಮಾನವಾದದ್ದಕ್ಕೆ, ಅಲ್ಪವಾದದ್ದಕ್ಕೆ, ಮಹತ್ತರವಾದ ಬೆಲೆಕೊಟ್ಟು, ಅದನ್ನು ತೊರೆಯಬೇಕೆಂದು; ಈ ಸಮಣರು ಒತ್ತಿ ಒತ್ತಿ ಹೇಳುತ್ತಾರೆ ಎಂದು? ಅವರುಗಳು ಅದನ್ನು ಬಿಟ್ಟುಕೊಡುವುದಿಲ್ಲ, ಹಾಗಲ್ಲದೆ ನನ್ನ ಬಗ್ಗೆ ಅವರುಗಳು ಅತೃಪ್ತಿಯನ್ನು ಹೊಂದುವರು. ಉದಾಯಿ, ಯಾವ ಭಿಕ್ಷುಗಳು ಶೀಲ ನಿಯಮಗಳನ್ನು ಪಾಲಿಸುವರೋ ಅವರುಗಳ ಬಗ್ಗೆಯೂ ಹಾಗೆಯೇ. ಇದು ಅವರಿಗೆ ಬಲವಾದ ಬಂಧನವಾಗಿರುತ್ತದೆ, ಬಿಗಿಯಾದ ಬಂಧನವಾಗಿರುತ್ತದೆ, ಸ್ಥಿರವಾದ ಬಂಧನವಾಗಿರುತ್ತದೆ, ಕೊಳೆತು ಹೋಗದಂತಹ ಬಂಧನವಾಗಿರುತ್ತದೆ, ದಪ್ಪನಾದ ಮರದ ದಿಮ್ಮಿಯ ಹಾಗೆ- ಅದು ಹೇಗೆಂದರೆ, ಉದಾಯಿ, ಯಾವ ರೀತಿಯಲ್ಲಿ ಕವುಜಗ ಜಾತಿಯ ಸಣ್ಣದಾದ ಹಕ್ಕಿಯು, ಸಣ್ಣ ಬಳ್ಳಿಗಳ ಬಲೆಯಲ್ಲಿ ಸಿಕ್ಕಿಹಾಕಿಕೊಂಡಿದ್ದರಿಂದಾಗಿ, ಅಲ್ಲೇ ಕೊಲೆಯಾಗಬೇಕಾದ ಅಥವಾ ಬಂಧನದಲ್ಲಿರಬೇಕಾದ ಅಥವಾ ಸಾಯಬೇಕಾದಂತಹ ಸ್ಥಿತಿ ಒದಗಿಬರುತ್ತದೆ. ಅದೇರೀತಿಯಲ್ಲಿ ಉದಾಯಿ, ಹೀಗೆ ಹೀಗೆ ಹೇಳಬಹುದು- ಆ ಕವುಜಗ ಜಾತಿಯ ಸಣ್ಣದಾದ ಹಕ್ಕಿಯು, ಸಣ್ಣ ಬಳ್ಳಿಗಳ ಬಲೆಯಲ್ಲಿ ಸಿಕ್ಕಿಹಾಕಿಕೊಂಡು, ಅಲ್ಲೇ ಕೊಲೆಯಾಗಬೇಕಾದ ಅಥವಾ ಬಂಧನದಲ್ಲಿರಬೇಕಾದ ಅಥವಾ ಸಾಯಬೇಕಾದಂತಹ ಸ್ಥಿತಿ ಒದಗಿಬರುತ್ತದೆ. ಆದರೆ ಆ ಹಕ್ಕಿಗೆ, ಅದು ಬಲಯುತವಲ್ಲದ ಬಂಧನವು, ದುರ್ಬಲವಾದ ಬಂಧನವದು, ಕೊಳೆತುಹೋಗುವ ಬಂಧನವದು. ಸಾರವಿಲ್ಲದ ಬಂಧನವದು ಎಂದು ಉದಾಯಿ ಯಾರಾದರೂ ಹೇಳಿದರೆ, ಆತನು ಸರಿ ರೀತಿಯಲ್ಲಿ ಮಾತನಾಡುತ್ತಿರುವನೆ? ಎಂದು.</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>ಇಲ್ಲ ಭಂತೆ, ಈ ಕವುಜಗ ಜಾತಿಯ ಸಣ್ಣ ಹಕ್ಕಿಗೆ, ಭಂತೆ, ಸಣ್ಣ ಬಳ್ಳಿಗಳ ಬಲೆಯಲ್ಲಿ ಸಿಕ್ಕಿಹಾಕಿಕೊಂಡು ಅಲ್ಲೇ ಕೊಲೆಯಾಗಬೇಕಾದ ಅಥವಾ ಬಂಧನದಲ್ಲಿರಬೇಕಾದ ಅಥವಾ ಸಾಯಬೇಕಾದ ಸ್ಥಿತಿ ಒದಗುತ್ತದೆ. ಅದಕ್ಕೆ ಅದುವೇ, ಬಲಯುತವಾದ ಬಂಧನವು, ಬಿಗಿಯಾದ ಬಂಧನವು, ಸ್ಥಿರವಾದ ಬಂಧನವು, ಕೊಳೆತು ಹೋಗದಂತಹ ಬಂಧನವು, ದಪ್ಪನಾದ, ಮರದ ದಿಮ್ಮಿಯಂತಹುದು ಎಂದು.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>ಅದೇರೀತಿಯಾಗಿ ಉದಾಯಿ, ಇಲ್ಲಿಯ ಕೆಲವು ಮೂರ್ಖ ಮನುಷ್ಯರು, ಇದನ್ನು ತ್ಯಜಿಸು ಎಂದು ನನ್ನಿಂದ ತಿಳಿಸಲ್ಪಟ್ಟಿದ್ದರೂ ಸಹ ಅವರುಗಳು ಹೀಗೆ ಹೇಳುತ್ತಾರೆ- ಯಾಕೆ ಇಂತಹ ತೃಣಸಮಾನವಾದದ್ದಕ್ಕೆ, ಅಲ್ಪವಾದದ್ದಕ್ಕೆ ಮಹತ್ತರವಾದ ಬೆಲೆಕೊಟ್ಟು, ಅದನ್ನು ತೊರೆಯಬೇಕೆಂದು ಈ ಸಮಣರು ಒತ್ತಿ ಒತ್ತಿ ಹೇಳುತ್ತಾರೆ ಎಂದು? ಅವರುಗಳು ಅದನ್ನು ತ್ಯಜಿಸುವುದಿಲ್ಲ. ಹಾಗಲ್ಲದೆ ನನ್ನ ಬಗ್ಗೆ ಅವರುಗಳು ಅತೃಪ್ತಿಯನ್ನು ಹೊಂದುವರು. ಉದಾಯಿ ಯಾವ ಭಿಕ್ಷುಗಳು ಶೀಲ ನಿಯಮಗಳನ್ನು ಪಾಲಿಸುವರೋ ಅವರುಗಳ ಬಗ್ಗೆಯೂ ಹಾಗೆಯೇ. ಇದು ಅವರಿಗೆ ಬಲವಾದ ಬಂಧನವಾಗಿರುತ್ತದೆ, ಬಿಗಿಯಾದ ಬಂಧನವಾಗಿರುತ್ತದೆ, ಸ್ಥಿರವಾದ ಬಂಧನವಾಗಿರುತ್ತದೆ, ಕೊಳೆತು ಹೋಗದಂತಹ ಬಂಧನವಾಗಿರುತ್ತದೆ, ದಪ್ಪನಾದ ಮರದ ದಿಮ್ಮಿಯ ಹಾಗೆ.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>3. ಉದಾಯಿ, ಇಲ್ಲಿ ಕೆಲವು ಕುಟುಂಬದ ಮಕ್ಕಳುಗಳು ಇದನ್ನು ತ್ಯಜಿಸು ಎಂದು ನಾನು ಹೇಳಿದ್ದರಿಂದಾಗಿ, ಅವರುಗಳಿಗೆ, ಹೀಗೆ ಅನಿಸುತ್ತದೆ- ಯಾಕೆ ಇಂತಹ ತೃಣಸಮಾನವಾದದ್ದಕ್ಕೆ ಅಲ್ಪವಾದದಕ್ಕೆ, ಅದನ್ನು ಮಹತ್ತರವಾಗಿ ಮಾಡಿ, ತೊಡೆದು ಹಾಕಬೇಕು ಎಂದು ಭಗವಾನರು ಒತ್ತಿ ಒತ್ತಿ ಹೇಳುತ್ತಿದ್ದಾರೆ ಮತ್ತು ಸುಗತರು ಅದನ್ನು ತೊರೆದುಬಿಡಬೇಕು ಎಂದು ಹೇಳುತ್ತಿದ್ದಾರೆ ಎಂದು? ಅವರುಗಳು ಅದನ್ನು ಬಿಟ್ಟುಬಿಡುತ್ತಾರೆ. ಹಾಗಲ್ಲದೆ ನನ್ನ ಬಗ್ಗೆ ಅತೃಪ್ತಿಯನ್ನು ಹೊಂದುವುದಿಲ್ಲ. ಯಾವ ಭಿಕ್ಷುಗಳು ಶೀಲ ನಿಯಮಗಳನ್ನು ಪಾಲಿಸುವರೋ ಅವರ ಬಗ್ಗೆಯೂ ಹಾಗೆಯೇ. ಅವರುಗಳು ಅದನ್ನು ತೊಡೆದುಹಾಕಿ ಸಂಬಂಧ ತೊರೆದವರಾಗುತ್ತಾರೆ, ಸಂಶಯ ತೊರೆದವರಾಗುತ್ತಾರೆ, ಇತರರ ಮೇಲೆ ನಂಬಿಕೆಯಿಟ್ಟವರಾಗುತ್ತಾರೆ ಹಾಗೂ ಕಾಡುಪ್ರಾಣಿಯ ಮನಸ್ಸನ್ನು ಹೊಂದಿದವರಾಗುತ್ತಾರೆ. ಉದಾಯಿ, ಅವರುಗಳಿಗೆ, ಇದು ಬಲಯುತವಲ್ಲದ ಬಂಧನವು, ದುರ್ಬಲವಾದ ಬಂಧನವದು, ಸ್ಥಿರವಲ್ಲದ ಬಂಧನವದು, ಕೊಳೆತು ಹೋಗುವಂತಹ ಬಂಧನವದು- ಅದು ಹೇಗೆಂದರೆ, ಉದಾಯಿ, ರಾಜನು ಸಾಕಿರುವ ಸಲಗದಂತೆ, ಅದು ನೇಗಿಲ ಹಾಗೆ ಉದ್ದವಿರುವ ದಂತವನ್ನು ಹೊಂದಿರುವಂತಹುದು, ಮಹಾಶರೀರವನ್ನು ಹೊಂದಿರುವಂತಹುದು, ಚೆನ್ನಾಗಿ ಪಳಗಿ ತಯಾರಾದಂತಹುದು, ಅದರ ಮನೆಯೆಂದರೆ ಯುದ್ಧಭೂಮಿ ಮತ್ತು ಅದನ್ನು ಒಂದು ದಪ್ಪನಾದ ಚರ್ಮದ ಪಟ್ಟಿಯಲ್ಲಿ ಕಟ್ಟಿಹಾಕಿದರೆ ತನ್ನ ದಪ್ಪನಾದ ದೇಹವನ್ನು ಸುಲಭವಾಗಿ ತಿರುಗಿಸುತ್ತಾ, ಆ ಬಂಧನಗಳನ್ನು ಹರಿದು ಮೂರಾಬಟ್ಟೆ ಮಾಡಿ, ತನಗೆ ಇಷ್ಟಬಂದ ಕಡೆಗೆ ಹೋಗುವುದು, ಉದಾಯಿ, ಈಗ ಯಾರಾದರೂ ಈ ರೀತಿಯಲ್ಲಿ ಮಾತನಾಡಬಹುದು, ರಾಜನು ಸಾಕಿರುವ ಸಲಗವು, ನೇಗಿಲ ಹಾಗೆ ಉದ್ದವಿರುವ ದಂತವನ್ನು ಹೊಂದಿರುವಂತಹುದು, ಮಹಾಶರೀರವನ್ನು ಹೊಂದಿರುವಂತಹುದು, ಚೆನ್ನಾಗಿ ಪಳಗಿ ತಯಾರಾದಂತಹುದು, ಅದರ ಮನೆಯೆಂದರೆ ಯುದ್ಧಭೂಮಿ ಮತ್ತು ಅದನ್ನು ಒಂದು ದಪ್ಪನಾದ ಚರ್ಮದ ಪಟ್ಟಿಯಲ್ಲಿ ಕಟ್ಟಿಹಾಕಿದರೆ, ತನ್ನ ದಪ್ಪನಾದ ದೇಹವನ್ನು ಸುಲಭವಾಗಿ ತಿರುಗಿಸುತ್ತಾ, ಆ ಬಂಧನಗಳನ್ನು ಹರಿದು, ಮೂರಾಬಟ್ಟೆ ಮಾಡಿ, ತನಗೆ ಇಷ್ಟಬಂದ ಕಡೆಗೆ ಹೋಗುವುದು, ಆದರೂ ಅದಕ್ಕೆ ಅದು ಒಂದು ಬಲಯುತವಾದ ಬಂಧನ, ಬಿಗಿಯಾದ ಬಂಧನ, ಸ್ಥಿರವಾದ ಬಂಧನ, ಕೊಳೆತು ಹೋಗದಂತಹ ಬಂಧನ, ದಪ್ಪನಾದ ಮರದ ದಿಮ್ಮಿಯ ಹಾಗೆ ಎಂದು ಹೇಳಿದರೆ ಉದಾಯಿ, ಆತನು ಸರಿ ರೀತಿಯಲ್ಲಿ ಮಾತನಾಡುತ್ತಿರುವನೆ? ಎಂದು.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>ಇಲ್ಲ ಭಂತೆ, ರಾಜನು ಸಾಕಿದ ಸಲಗಕ್ಕೆ ನೇಗಿಲ ಹಾಗೆ ಉದ್ದವಾದ ದಂತವನ್ನು ಹೊಂದಿರುವಂತಹುದು, ಮಹಾಶರೀರವನ್ನು ಹೊಂದಿರುವಂತಹುದು, ಚೆನ್ನಾಗಿ ಪಳಗಿ ತಯಾರಾದಂತಹುದು, ಅದರ ಮನೆಯೆಂದರೆ ಯುದ್ಧಭೂಮಿ ಮತ್ತು ಅದನ್ನು ಒಂದು ದಪ್ಪನಾದ ಚರ್ಮದ ಪಟ್ಟಿಯಲ್ಲಿ ಕಟ್ಟಿಹಾಕಿದರೆ ತನ್ನ ದಪ್ಪನಾದ ದೇಹವನ್ನು ಸುಲಭವಾಗಿ ತಿರುಗಿಸುತ್ತಾ, ಆ ಬಂಧನಗಳನ್ನು ಹರಿದು ಮೂರಾಬಟ್ಟೆ ಮಾಡಿ, ತನಗೆ ಇಷ್ಟಬಂದ ಕಡೆಗೆ ಹೋಗುವುದು, ಅದಕ್ಕೆ ಅದು ಒಂದು ಬಲಯುತವಲ್ಲದ ಬಂದನ...ಪುನರುಚ್ಚರಿಸಿ... ಸಾರವಿಲ್ಲದ ಬಂಧನ.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>ಅದೇರೀತಿಯಾಗಿ ಉದಾಯಿ, ಇಲ್ಲಿಯ ಕೆಲವು ಕುಟುಂಬದ ಮಕ್ಕಳುಗಳು ಇದನ್ನು ತ್ಯಜಿಸು ಎಂದು ನಾನು ಹೇಳಿದ್ದರಿಂದಾಗಿ, ಅವರುಗಳಿಗೆ ಹೀಗೆ ಅನಿಸುತ್ತದೆ- ಯಾಕೆ ಇಂತಹ ತೃಣಸಮಾನವಾದದ್ದಕ್ಕೆ, ಅಲ್ಪವಾದದ್ದಕ್ಕೆ ಅದನ್ನು ಮಹತ್ತರವನ್ನಾಗಿ ಮಾಡಿ, ತೊಡೆದುಹಾಕಬೇಕು ಎಂದು ಭಗವಾನರು ಒತ್ತಿ ಒತ್ತಿ ಹೇಳುತ್ತಾರೆ ಮತ್ತು ಸುಗತರು ಅದನ್ನು ತೊಡೆದುಬಿಡಬೇಕು ಎಂದು ಹೇಳುತ್ತಿದ್ದಾರೆ ಎಂದು. ಅವರುಗಳು ಅದನ್ನು ಬಿಟ್ಟುಬಿಡುತ್ತಾರೆ, ಹಾಗಲ್ಲದೆ ನನ್ನ ಬಗ್ಗೆ ಅತೃಪ್ತಿಯನ್ನು ಹೊಂದುವುದಿಲ್ಲ. ಯಾವ ಭಿಕ್ಷುಗಳು ಶೀಲ ನಿಯಮಗಳನ್ನು ಪಾಲಿಸುವರೋ ಅವರ ಬಗ್ಗೆಯೂ ಹಾಗೆಯೇ. ಅವರುಗಳ ಅದನ್ನು ತೊಡೆದುಹಾಕಿ, ಸಂಬಂಧ ತೊರೆದವರಾಗುತ್ತಾರೆ, ಸಂಶಯ ತೊರೆದವರಾಗುತ್ತಾರೆ, ಇತರರ ಮೇಲೆ ನಂಬಿಕೆಯಿಟ್ಟವರಾಗುತ್ತಾರೆ, ಹಾಗೂ ಕಾಡುಪ್ರಾಣಿಯ ಮನಸ್ಸನ್ನು ಹೊಂದಿದವರಾಗುತ್ತಾರೆ. ಅವರುಗಲಿಗೆ ಉದಾಯಿ ಅದು ಬಲಯುತವಲ್ಲದ ಬಂಧನ, ದುರ್ಬಲವಾದ ಬಂಧನ, ಕೊಳೆತು ಹೋಗುವ ಬಂಧನ, ಸಾರವಲ್ಲದ ಬಂಧನ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>4. ಅದು ಹೇಗೆಂದರೆ, ಉದಾಯಿ, ಒಬ್ಬ ಮನುಷ್ಯನು ಬಡವನಾಗಿದ್ದು, ಅಗತ್ಯವುಳ್ಳವನಾಗಿದ್ದು, ಅಸಹಾಯಕನಾಗಿದ್ದು, ಅವನಲ್ಲಿ ಒಂದು ಮುರಿದಿರುವಂತಹ ಗುಡಿಸಿಲಿದ್ದು, ಕಾಗೆಗಳ ಆವಾಸಸ್ಥಾನದಂತಿರುವಂತಹುದು, ನೋಡುವುದಕ್ಕೆ ಅಸಹ್ಯವಾಗಿರುವಂತಹುದು, ಅವನಲ್ಲಿ ಒಂದು ಹರಿದ ಹುಲ್ಲಿನ ಹಾಸಿಗೆ ಇದ್ದು, ನೋಡುವುದಕ್ಕೆ ಅಸಹ್ಯವಾಗಿರುವಂತಹುದು. ಅವನಲ್ಲಿ ಒಂದು ಮಡಿಕೆಯಲ್ಲಿ ಕಾಳು, ಬೇಳೆಗಳಿದ್ದು, ನೋಡುವುದಕ್ಕೆ ಅಸಹ್ಯವಾಗಿರುವಂತಹುದು, ಅವನಿಗೆ ಒಬ್ಬಳು ಹೆಂಡತಿಯಿದ್ದು, ನೋಡುವುದಕ್ಕೆ ಅಸಹ್ಯವಾಗಿರುವಂತಹವಳು. ಆತನು ವಿಹಾರಗಳಿಗೆ ಹೋಗಿ ಭಿಕ್ಷುಗಳನ್ನು ನೋಡಬಹುದು, ಅವರ ಶುದ್ಧವಾದ ಕೈಕಾಲುಗಳನ್ನು ಕಂಡು, ಹಾಗು ಆತನು ತೃಪ್ತಿಯಾಗುವ ಆಹಾರವನ್ನು ಸೇವಿಸಿದ ನಂತರ ಮರದ ನೆರಳಿನಲ್ಲಿ ಹಾಯಾಗಿ ಕುಳಿತು, ಆಧ್ಯಾತ್ಮದ ಬಗ್ಗೆ ಧ್ಯಾನ ಮಾಡುತ್ತಿರುವುದನ್ನು ಕಾಣುವನು. ಆತನಿಗೆ ಹೀಗೆನಿಸುವುದು- ಓ ಶ್ರಮಣರಾಗುವುದು ನಿಜಕ್ಕೂ ಸುಖಕರವಾದದ್ದು, ಓ ಶ್ರಮಣರಾಗಿರುವುದು ನಿಜಕ್ಕೂ ಆರೋಗ್ಯಕರವು! ಆತನು ಒಂದುವೇಳೆ ನಾನೂ ಕೂಡ, ತಲೆಗೂದಲನ್ನು ಮತ್ತು ಗಡ್ಡದ ಕೂದಲನ್ನು ತೆಗೆದುಹಾಕಿ, ಕಾವಿ ಬಟ್ಟೆಗಳನ್ನು ಹಾಕಿಕೊಂಡು ಮನೆಬಿಟ್ಟು ಮನೆಯಿಲ್ಲದವನಾಗಿ, ಪರಿವ್ರಾಜಕನಾದರೆ ಹೇಗೆ ಎನಿಸಬಹುದು ಎಂದು. ಆದರೆ ಆತನು ಒಂದು ಮುರಿದಿರುವಂತಹ, ಕಾಗೆಗಳ ಆವಾಸಸ್ಥಾನವಾಗಿರುವಂತಹ, ನೋಡಲಿಕ್ಕೆ ಅಸಹ್ಯವೆನಿಸುವ ಗುಡಿಸಲನ್ನು ತೊರೆದುಬಿಡಲು ಆತನಿಂದಾಗದು, ಆತನ ಒಂದು ಹರಕಲು ಹುಲ್ಲಿನ ಹಾಸಿಗೆಯನ್ನು, ನೋಡಲಿಕ್ಕೆ ಅಸಹ್ಯವಾಗಿರುವಂತಹುದನ್ನು ತೊರೆಯಲು ಆತನಿಂದಾಗದು. ಆತನ ಒಂದು ಮಡಕೆಯಲ್ಲಿನ ಕಾಳುಬೇಳೆಗಳನ್ನು ನೋಡಲು ಅಸಹ್ಯವಾಗಿರುವಂತಹುದನ್ನು ತೊರೆಯಲು ಆತನಿಂದಾಗದು, ಆತನ ಒಬ್ಬಳು ಹೆಂಡತಿಯನ್ನು ನೋಡಲು ಅಸಹ್ಯವಾಗಿರುವವಳನ್ನು, ತೊರೆಯಲು ಆತನಿಂದಾಗದು, ತಲೆ ಮತ್ತು ಗಡ್ಡದ ಕೂದಲನ್ನು ಬೋಳಿಸಿಕೊಂಡವನಾಗಿ, ಕಾವಿ ಬಟ್ಟೆಗಳನ್ನು ಹಾಕಿಕೊಂಡವನಾಗಿ, ಮನೆಬಿಟ್ಟು, ಮನೆಯಿಲ್ಲದವನಾಗಿ, ಪರಿವ್ರಾಜಕನಾಗವುದು ಆತನಿಂದಾಗದು. ಈಗ ಉದಾಯಿ, ಯಾರಾದರೂ ಹೀಗೆ ಹೇಳಬಹುದು- ಆ ಮನುಷ್ಯನು ಈ ಬಂಧನಗಳಿಂದ ಬಂಧಿತನಾಗಿರುವವನು... ಪುನರುಚ್ಚರಿಸಿ... ಅವುಗಳು ಆತನಿಗೆ ಬಲಯುತವಲ್ಲದ ಬಂಧನ, ದುರ್ಬಲವಾದ ಬಂಧನ, ಕೊಳೆತು ಹೋಗುವ ಬಂಧನ, ಸಾರವಲ್ಲದ ಬಂಧನ ಎಂದು. ಉದಾಯಿ, ಹಾಗೆ ಹೇಳುವವನು ಸರಿ ರೀತಿಯಲ್ಲಿ ಹೇಳುತ್ತಿರುವನೆ?</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>ಇಲ್ಲ ಭಂತೆ, ಭಂತೆ ಆ ಮನುಷ್ಯನು ಈ ಬಂಧನಗಳಿಮದ ಬಂಧಿತನಾಗಿರುವವನು, ಆತನ ಒಂದು ಮುರಿದಿರುವಂತಹ, ಕಾಗೆಗಳ ಆವಾಸ ಸ್ಥಾನವಾಗಿರುವಂತಹ, ನೋಡಲು ಅಸಹ್ಯವೆನಿಸುವ ಗುಡಿಸಲನ್ನು ತೊರೆಯಲು ಸಾದ್ಯವಾಗದು, ಆತನ ಒಂದು ಹರಕಲು ಹುಲ್ಲಿನ ಹಾಸಿಗೆಯನ್ನು ನೋಡಲು ಅಸಹ್ಯವೆನಿಸುವಂತಹುದನ್ನು ತೊರೆಯಲು ಸಾಧ್ಯವಾಗದು ಆತನ ಒಂದು ಮಡಕೆಯಲ್ಲಿನ ಕಾಳು ಬೇಳೆಗಳನ್ನು ನೋಡಲು ಅಸಹ್ಯವೆನಿಸುವುದನ್ನು ತೊರೆಯಲು ಸಾಧ್ಯವಾಗದು, ಆತನ ಒಬ್ಬಳು ಹೆಂಡತಿಯನ್ನು ನೋಡಲು ಅಸಹ್ಯವೆನಿಸುವವಳನ್ನು ತೊರೆಯಲು ಸಾಧ್ಯವಾಗದು, ತಲೆ ಮತ್ತು ಗಡ್ಡದ ಕೂದಲನ್ನು ಬೋಳಿಸಿಕೊಂಡವನಾಗಿ, ಕಾವಿ ಬಟ್ಟೆಗಳನ್ನು ಹಾಕಿಕೊಂಡವನಾಗಿ, ಮನೆ ಬಿಟ್ಟು ಮನೆಯಿಲ್ಲದವನಾಗಿ ಪರಿವ್ರಾಜಕನಾಗುವುದು ಆತನಿಗೆ ಸಾಧ್ಯವಾಗದು, ಅವುಗಳೆಲ್ಲ ಆತನಿಗೆ ಬಲಯುತವಾದ ಬಂಧನವು, ಬಿಗಿಯಾದ ಬಂಧನವು, ಸ್ಥಿರವಾದ ಬಂಧನವು, ಕೊಳೆತು ಹೋಗದಂತಹ ಬಂಧನವು, ದಪ್ಪನಾದ ಮರದ ದಿಮ್ಮಿಯಂತದು.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>5. ಅದೇರೀತಿಯಲ್ಲಿ ಕೂಡ, ಉದಾಯಿ, ಇಲ್ಲಿ ಕೆಲವು ಮೂರ್ಖ ಜನರು ಇದನ್ನು ತ್ಯಜಿಸು ಎಂದು ನಾನು ಹೇಳಿದರೆ, ಅವರುಗಳಿಗೆ ಹೀಗೆ ಅನಿಸುವುದು- ಯಾಕೆ ಇಂತಹ ತೃಣಸಮಾನವಾದದ್ದಕ್ಕೆ ಅಲ್ಪವಾದದ್ದಕ್ಕೆ ಅದನ್ನು ಮಹತ್ತರವನ್ನಾಗಿ ಮಾಡಿ, ತೊಡೆದುಹಾಕಬೇಕು ಎಂದು ಈ ಸಮಣರು ಒತ್ತಿ ಒತ್ತಿ ಹೇಳುತ್ತಿದ್ದಾರೆ? ಅವರುಗಳು ಅದನ್ನು ತ್ಯಜಿಸುವುದಿಲ್ಲ. ಹಾಗಲ್ಲದೆ ನನ್ನ ಬಗ್ಗೆ ಅವರುಗಳು ಅತೃಪ್ತಿಯನ್ನು ಹೊಂದುವರು. ಉದಾಯಿ, ಯಾವ ಭಿಕ್ಷುಗಳು ಶೀಲನಿಯಮಗಳನ್ನು ಪಾಲಿಸುವರೋ ಅವರುಗಳ ಬಗ್ಗೆಯೂ ಹಾಗೆಯೇ. ಇದು ಅವರಿಗೆ ಬಲವಾದ ಬಂಧನವಾಗಿರುತ್ತದೆ, ಬಿಗಿಯಾದ ಬಂಧನವಾಗಿರುತ್ತದೆ, ಸ್ಥಿರವಾದ ಬಂಧನವಾಗಿರುತ್ತದೆ, ಕೊಳೆತು ಹೋಗದಂತಹ ಬಂಧನವಾಗಿರುತ್ತದೆ. ದಪ್ಪನಾದ ಮರದ ದಿಮ್ಮಿಯ ಹಾಗೆ. ಅದು ಹೇಗೆಂದರೆ, ಉದಾಯಿ, ಒಬ್ಬ ಗೃಹಸ್ಥನೋ ಅಥವಾ ಗೃಹಸ್ಥನ ಮಗನೋ, ಶ್ರೀಮಂತನು, ಬಹಳವಾಗಿ ಹಣವುಳ್ಳವನು, ಬಹಳವಾಗಿ ಐಶ್ವರ್ಯವುಳ್ಳವನು, ಅನೇಕಬಗೆಯ ದವಸಧಾನ್ಯಗಳನ್ನು ರಾಶಿಯಾಗಿ ಹೊಂದಿರುವವನು, ಅನೇಕ ಬಗೆಯ ಹೊಲಗದ್ದೆಗಳನ್ನು ಬಹುವಾಗಿ ಹೊಂದಿರುವವನು, ಅನೇಕ ಬಗೆಯ ವಸ್ತುಗಳನ್ನು ಬಹುವಾಗಿ ಹೊಂದಿರುವವನು, ಅನೇಕವಾಗಿ ಹೆಂಡತಿಯರನ್ನು ಹೊಂದಿರುವವನು, ಅನೇಕವಾಗಿ ಸೇವಕರುಗಳನ್ನು ಹೊಂದಿರುವವನು, ಅನೇಕವಾಗಿ ಸೇವಕಿಯರನ್ನು ಹೊಂದಿರುವವನು, ಆತನು ಆಶ್ರಮಕ್ಕೆ ಹೋಗಿ ಭಿಕ್ಷುಗಳನ್ನು ನೋಡಬಹುದು, ಅವರ ಶುದ್ಧವಾದ ಕೈಕಾಲುಗಳನ್ನು ಕಂಡು, ಹಾಗು ಆತನು ತೃಪ್ತಿಯಾಗುವ ಆಹಾರವನ್ನು ಸೇವಿಸಿದ ನಂತರ ಮರದ ನೆರಳಿನಲ್ಲಿ ಹಾಯಾಗಿ ಕುಳಿತು, ಆಧ್ಯಾತ್ಮದ ಬಗ್ಗೆ ಧ್ಯಾನ ಮಾಡುತ್ತಿರುವುದನ್ನು ಕಾಣುವನು, ಆತನಿಗೆ ಹೀಗೆ ಅನಿಸುವುದು- ಓ ಶ್ರಮಣರಾಗಿರುವುದು ನಿಜಕ್ಕೂ ಸುಖಕರವಾದದ್ದು, ಓ ಶ್ರಮಣರಾಗಿರುವುದು ನಿಜಕ್ಕೂ ಆರೋಗ್ಯಕರವು! ಆತನು ಒಂದುವೇಳೆ, ನಾನು ಕೂಡ, ತಲೆಗೂದಲನ್ನು ಮತ್ತು ಗಡ್ಡದ ಕೂದಲನ್ನು ತೆಗೆದುಹಾಕಿ, ಕಾವಿಬಟ್ಟೆಗಳನ್ನು ಹಾಕಿಕೊಂಡು, ಮನೆಬಿಟ್ಟು ಮನೆ ಇಲ್ಲದವನಾಗಿ, ಪರಿವ್ರಾಜಕನಾದರೆ ಹೇಗೆ ಎನಿಸಬಹುದು ಎಂದು. ಆತನು ಅನೇಕಬಗೆಯ ಚಿನ್ನದ ಒಡವೆಗಳನ್ನು ರಾಶಿಯಾಗಿ ಹೊಂದಿರುವವನು, ಅದನ್ನು ತೊರೆದು, ಅನೇಕ ಬಗೆಯ ದವಸಧಾನ್ಯಗಳನ್ನು ರಾಶಿಯಾಗಿ ಹೊಂದಿರುವವನು, ಅದನ್ನು ತೊರೆದು, ಅನೇಕ ಬಗೆಯ ವಸ್ತುಗಳನ್ನು ರಾಶಿಯಾಗಿ ಹೊಂದಿರುವವನು, ಅದನ್ನು ತೊರೆದು, ಅನೇಕವಾಗಿ ಹೆಂಡತಿಯರನ್ನು ಹೊಂದಿರುವವನು, ಅವರನ್ನು ತೊರೆದು, ಅನೇಕವಾಗಿ ಸೇವಕರನ್ನು ಹೊಂದಿರುವವನು, ಅವರನ್ನು ತೊರೆದು, ಅನೇಕವಾಗಿ ಸೇವಕಿಯರನ್ನು ಹೊಂದಿರುವವನು, ಅವರನ್ನು ತೊರೆದು, ತಲೆಗೂದಲನ್ನು ಗಡ್ಡದ ಕೂದಲನ್ನು ತೆಗೆಸಿದವನಾಗಿ, ಕಾವಿಬಟ್ಟೆಗಳನ್ನು ಹಾಕಿಕೊಂಡು, ಮನೆಬಿಟ್ಟು ಮನೆಯಿಲ್ಲದವನಾಗಿ ಪರಿವ್ರಾಜಕನಾಗುತ್ತಾನೆ. ಉದಾಯಿ, ಇದನ್ನು ಕಂಡವರು ಯಾರಾದರೂ ಹೀಗೆ ಹೇಳಿದರೆ- ಆ ಗೃಹಸ್ಥನಿಗೆ ಮತ್ತು ಗೃಹಸ್ಥನ ಮಗನಿಗೆ ಅವುಗಳು ಬಲವಾದ ಬಂಧನಗಳು, ಆತನು ಅನೇಕ ಬಗೆಯ ಚಿನ್ನದ ಒಡವೆಗಳನ್ನು ರಾಶಿಯಾಗಿ ಹೊಂದಿರುವವನು, ಅದನ್ನು ತೊರೆದು ಪುನರುಚ್ಚರಿಸಿ... ಮನೆ ಬಿಟ್ಟು ಮನೆಯಿಲ್ಲದವನಾಗಿ ಪರಿವ್ರಾಜಕನಾಗಲು ಸಾಧ್ಯವಾಗುವುದಾದರೆ, ಆತನಿಗೆ ಅವುಗಳು ಬಲವಾದ ಬಂಧನಗಳು, ಬಿಗಿಯಾದ ಬಂಧನಗಳು, ಸ್ಥಿರವಾದ ಬಂಧನಗಳು, ಕೊಳೆತು ಹೋಗದಂತಹ ಬಂಧನಗಳು, ದಪ್ಪನಾದ ಮರದ ದಿಮ್ಮಿಯಂತಹುದು ಎಂದು. ಉದಾಯಿ, ಹಾಗೆ ಹೇಳುತ್ತಿರುವವನು ಸರಿರೀತಿಯಲ್ಲಿ ಹೇಳುತ್ತಿರುವನೆ?</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>ಇಲ್ಲ ಭಂತೆ, ಭಂತೆ ಆ ಗೃಹಸ್ಥನು ಅಥವಾ ಗೃಹಸ್ಥನ ಮಗನು ಈ ಬಂಧನಗಳಿಂದ ಬಂಧಿತನಾಗಿರುವವನು, ಆತನ ಅನೇಕ ಬಗೆಯ ಚಿನ್ನದ ಒಡವೆಗಳನ್ನು ರಾಶಿಯಾಗಿ ಹೊಂದಿರುವವನು, ಅದನ್ನು ತೊರೆದು... ಪುನರುಚ್ಚರಿಸಿ... ಮನೆಬಿಟ್ಟು ಮನೆಯಿಲ್ಲದವನಾಗಿ ಪರಿವ್ರಾಜಕನಾಗಲು ಸಾಧ್ಯವಾಗುವುದೇ ಆದರೆ, ಆತನಿಗೆ ಅವುಗಳು ಬಲಯುತವಲ್ಲದ ಬಂಧನವು, ದುರ್ಬಲವಾದ ಬಂಧನವು, ಕೊಳೆತು ಹೋಗುವಂತಹ ಬಂಧನವು, ಅಸಾರವಲ್ಲದ ಬಂಧನವು.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>ಅದೇರೀತಿಯಾಗಿ ಉದಾಯಿ, ಇಲ್ಲಿಯ ಕೆಲವು ಕುಟುಂಬದ ಮಕ್ಕಳು ಇದನ್ನು ತ್ಯಜಿಸು ಎಂದು ನಾನು ಹೇಳಿದರೆ, ಅವರುಗಳಿಗೆ ಹೀಗೆ ಅನಿಸುವುದು- ಯಾಕೆ ಇಂತಹ ತೃಣಸಮಾನವಾದದ್ದಕ್ಕೆ, ಅಲ್ಪವಾದದ್ದಕ್ಕೆ ಅದನ್ನು ಮಹತ್ತರವನ್ನಾಗಿ ಮಾಡಿ, ತೊಡೆದುಹಾಕಬೇಕು ಎಂದು ಭಗವಾನರು ಒತ್ತಿ ಒತ್ತಿ ಹೇಳುತ್ತಾರೆ ಮತ್ತು ಸುಗತರು ಅದನ್ನು ತೊರೆದುಬಿಡಬೇಕು ಎಂದು ಹೇಳುತ್ತಿದ್ದಾರೆ ಎಂದು. ಅವರುಗಳು ಅದನ್ನು ಬಿಟ್ಟಿಬಿಡುತ್ತಾರೆ. ಹಾಗಲ್ಲದೆ ನನ್ನ ಬಗ್ಗೆ ಅತೃಪ್ತಿಯನ್ನೂ ಹೊಂದುವುದಿಲ್ಲ. ಯಾವ ಭಿಕ್ಷುಗಳು ಶೀಲನಿಯಮವನ್ನು ಪಾಲಿಸುವರೋ ಅವರ ಬಗ್ಗೆಯೂ ಹಾಗೆಯೇ. ಅವರುಗಳು ಅವನ್ನು ತೊಡೆದುಹಾಕಿ, ಸಂಬಂಧ ತೊಡೆದವರಾಗುತ್ತಾರೆ, ಸಂಶಯ ತೊರೆದವರಾಗುತ್ತಾರೆ, ಇತರರ ಮೇಲೆ ನಂಬಿಕೆಯಿಟ್ಟಿದ್ದವರಾಗುತ್ತಾರೆ ಹಾಗೂ ಕಾಡುಪ್ರಾಣಿಯ ರೀತಿಯ ಮನಸ್ಸನ್ನು ಹೊಂದಿದವರಾಗಿ ಜೀವಿಸುತ್ತಾರೆ. ಅವರುಗಳಿಗೆ, ಉದಾಯಿ, ಅದು ಬಲಯುತವಲ್ಲದ ಬಂಧನ, ದುರ್ಬಲವಾದ ಬಂಧನ, ಕೊಳೆತು ಹೋಗುವ ಬಂಧನ ಮತ್ತು ಸಾರವಲ್ಲದ ಬಂಧನ.</p>
    <h2>3. ನಾಲ್ಕು ರೀತಿಯ ಮಾನವರು</h2>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>6. ಉದಾಯಿ, ಪ್ರಪಂಚದಲ್ಲಿ ಈ ರೀತಿಯ ನಾಲ್ಕುಬಗೆಯ ಮನುಷ್ಯರು ಇದ್ದಾರೆ. ಯಾವುವು ನಾಲ್ಕು?101 ಉದಾಯಿ, ಇಲ್ಲಿ ಒಬ್ಬ ಮನುಷ್ಯನು ಅಂಟಿಕೊಳ್ಳುವಿಕೆಯನ್ನು ತೊಡೆದುಹಾಕುವ ಮಾರ್ಗದಲ್ಲಿ ನಡೆಯುವವನು ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುವವನು ಆಗಿರುವನು. ಆತನು ಹೀಗೆ ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ, ಅಂಟಿಕೊಳ್ಳುವಿಕೆಗೆ ಸಂಬಂಧಿಯಾದ ಯೋಜನೆಗಳು ಮತ್ತು ನೆನಪುಗಳು ಅವನನ್ನು ಕಾಡುತ್ತವೆ. ಅವುಗಳಲ್ಲಿ ಆತನು ಮುಳುಗಿ ಹೋಗುತ್ತಾನೆ. ಅವುಗಳನ್ನು ತೊಡೆದುಹಾಕುವುದಿಲ್ಲ, ಹೊರದೂಡುವುದಿಲ್ಲ, ಅಂತ್ಯಗೊಳಿಸಿ ಹೊರಹಾಕುವುದಿಲ್ಲ, ಹುಟ್ಟಿಲ್ಲದಂತೆ ನಾಶಮಾಡುವುದಿಲ್ಲ, ಉದಾಯಿ, ನಾನು ಇಂತಹ ಮನುಷ್ಯನನ್ನು ಬಂಧಿಯಾಗಿರುವವನು ಎಂದು ಹೇಳುತ್ತೇನೆ. ಬಂಧಿ ಅಲ್ಲದವನು ಎಂದು ಹೇಳುವುದಿಲ್ಲ. ಅದಕ್ಕೆ ಏನು ಕಾರಣ? ಉದಾಯಿ, ನನಗೆ ಆ ಮನುಷ್ಯನಲ್ಲಿಯ ಇಂದ್ರಿಯಗಳ ವಿಷಮತೆಯು ತಿಳಿದಿರುವುದರಿಂದಾಗಿ ಹಾಗೆ ಹೇಳುತ್ತೇನೆ.</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>ಆದರೆ ಇಲ್ಲಿ ಉದಾಯಿ, ಒಬ್ಬ ಮನುಷ್ಯನು ಅಂಟಿಕೊಳ್ಳುವಿಕೆಯನ್ನು ತೊಡೆದುಹಾಕುವ ಮಾರ್ಗದಲ್ಲಿ ನಡೆಯುವವನು ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುವವನು ಆಗಿರುವನು.102 ಆತನು ಹೀಗೆ ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ, ಅಂಟಿಕೊಳ್ಳುವಿಕೆಗೆ ಸಂಬಂಧಿಯಾದ ಯೋಜನೆಗಳು ಮತ್ತು ನೆನಪುಗಳು ಅವನನ್ನು ಕಾಡುತ್ತವೆ. ಅವುಗಳಲ್ಲಿ ಆತನು ಮುಳುಗಿ ಹೋಗುವುದಿಲ್ಲ, ಅವುಗಳನ್ನು ತೊಡೆದುಹಾಕುವವನು, ಹೊರದೂಡುವವನು, ಅಂತ್ಯಗೊಳಿಸಿ ಹೊರಹಾಕುವವನು, ಹುಟ್ಟಿಲ್ಲದಂತೆ ನಾಶ ಮಾಡುವವನು, ಉದಾಯಿ, ನಾನು ಇಂತಹ ಮನುಷ್ಯನನ್ನೂ ಕೂಡ ಬಂಧಿಯಾಗಿರುವವನು ಎಂದು ಹೇಳುತ್ತೇನೆ, ಬಂಧಿ ಅಲ್ಲದವನು ಎಂದು ಹೇಳುವುದಿಲ್ಲ. ಇದಕ್ಕ ಏನು ಕಾರಣ? ಉದಾಯಿ, ನನಗೆ ಆ ಮನುಷ್ಯನಲ್ಲಿಯ ಇಂದ್ರಿಯಗಳ ವಿಷಮತೆಯು ತಿಳಿದಿರುವುದರಿಂದಾಗಿ ಹಾಗೆ ಹೇಳುತ್ತೇನೆ.103</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>ಆದರೆ ಇಲ್ಲಿ ಉದಾಯಿ, ಒಬ್ಬ ಮನುಷ್ಯನು ಅಂಟಿಕೊಳ್ಳುವಿಕೆಯನ್ನು ತೊಡೆದುಹಾಕುವ ಮಾರ್ಗದಲ್ಲಿ ನಡೆಯುವವನು ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುವವನು ಆಗಿರುವನು. ಆತನು ಹೀಗೆ ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ, ಕೆಲವು ಸಮಯಗಳಲ್ಲಿ ಆತನಿಗೆ ಎಚ್ಚರಿಕೆಯನ್ನು ಹೊಂದುವಲ್ಲಿ ಗೊಂದಲ ಉಂಟಾಗಿ, ಅಂಟಿಕೊಳ್ಳುವಿಕೆಯ ಸಂಬಂಧಿಯಾದ ಯೋಚನೆಗಳು ಮತ್ತು ನೆನಪುಗಳು ಕಾಡುತ್ತವೆ; ಆತನಲ್ಲಿ ಉದಾಯಿ, ಎಚ್ಚರಿಕೆಯು ನಿಧಾನಗತಿಯಲ್ಲಿ ಉಂಟಾಗುತ್ತಿದೆ. ಆನಂತರದಲ್ಲಿ ಆತನು ಬಹುಬೇಗನೆ ಅವುಗಳನ್ನು ತೊಡೆದುಹಾಕುವನು, ಹೊರದೂಡುವನು, ಅಂತ್ಯಗೊಳಿಸಿ ಹೊರಹಾಕುವನು, ಹುಟ್ಟಿಲ್ಲದಂತೆ ನಾಶ ಮಾಡುವನು. ಅದು ಹೇಗೆಂದರೆ, ಉದಾಯಿ, ದಿನಪೂರ್ತಿ ಕಾಯಿಸಿದಂತಹ ಕಬ್ಬಿಣದ ಪಾತ್ರೆಗೆ, ಒಬ್ಬನು ಎರಡು ಅಥವಾ ಮೂರು ನೀರಿನ ಹನಿಗಳನ್ನು ಉದುರಿಸಬಹುದು ಹಾಗೆ. ಆದರೆ ನಿಧಾನಗತಿಯಲ್ಲಿ ಉದಾಯಿ, ನೀರಿನ ಹನಿಗಳು ಬೀಳಬಹುದು. ಆದರೆ ಬಹುಬೇಗದಲ್ಲಿ ನಾಶವಾಗಿ, ಉಳಿದಿಲ್ಲದಂತೆ ಆಗಿಹೋಗುತ್ತಾನೆ. ಅದೇರೀತಿಯಲ್ಲಿ ಕೂಡ, ಉದಾಯಿ, ಇಲ್ಲಿ ಒಬ್ಬ ಮನುಷ್ಯನು ಅಂಟಿಕೊಳ್ಳುವಿಕೆಯನ್ನು ತೊಡೆದುಹಾಕುವ ಮಾರ್ಗದಲ್ಲಿ ನಡೆಯುವವನು ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುವವನು ಆಗಿರುವನು. ಆತನ ಈ ರೀತಿಯಾಗಿ ಅಂಟಿಕೊಳ್ಳುವಿಕೆಯನ್ನು ತೊಡೆದುಹಾಕುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ ಮತ್ತು ಅಂಟಿಕೊಳ್ಳುವಿಕೆಯನ್ನು ತೊರೆದುಬಿಡುವ ಮಾರ್ಗದಲ್ಲಿ ನಡೆಯುತ್ತಿರುವಲ್ಲಿ, ಕೆಲವು ಸಮಯಗಳಲ್ಲಿ, ಆತನಿಗೆ ಎಚ್ಚರಿಕೆಯನ್ನು ಹೊಂದುವಲ್ಲಿ ಗೊಂದಲ ಉಂಟಾಗಿ, ಅಂಟಿಕೊಳ್ಳುವಿಕೆಯ ಸಂಬಂಧಿಯಾದ ಯೋಚನೆಗಳು ಮತ್ತು ನೆನಪುಗಳು ಕಾಡುತ್ತವೆ. ಆತನಲ್ಲಿ ಉದಾಯಿ, ಎಚ್ಚರಿಕೆಯು ನಿಧಾನಗತಿಯಲ್ಲಿ ಉಂಟಾಗುತ್ತದೆ, ಆನಂತರದಲ್ಲಿ ಆತನು ಬಹುಬೇಗನೆ ಅವುಗಳನ್ನು ತೊಡೆದುಹಾಕುವನು, ಹೊರಹಾಕುವನು, ಅಂತ್ಯಗೊಳಿಸಿ ಹೊರದೂಡುವನು, ಹುಟ್ಟಿಲ್ಲದಂತೆ ನಾಶಮಾಡುವನು. ಉದಾಯಿ, ನಾನು ಇಂತಹ ಮನುಷ್ಯನನ್ನು ಕೂಡ ಬಂಧಿಯಾಗಿರುವನು ಎಂದು ಹೇಳುತ್ತೇನೆ. ಬಂಧಿಯಲ್ಲದವನು ಎಂದು ಹೇಳುವುದಿಲ್ಲ. ಇದಕ್ಕೆ ಏನು ಕಾರಣ? ಉದಾಯಿ, ನನಗೆ ಆ ಮನುಷ್ಯನಲ್ಲಿಯ ಇಂದ್ರಿಯಗಳ ವಿಷಮತೆಯು ತಿಳಿದಿರುವುದರಿಮದಾಗಿ ಹಾಗೆ ಹೇಳುತ್ತೇನೆ.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>ಆದರೆ ಇಲ್ಲಿ ಉದಾಯಿ, ಒಬ್ಬ ಮನುಷ್ಯನು ಅಂಟಿಕೊಳ್ಳುವಿಕೆಯು ದುಃಖದ ಮೂಲ ಎಂದು. ಹೀಗೆ ತಿಳಿದುಕೊಂಡವನಾಗಿ, ಆತನು ಅಂಟಿಕೊಳ್ಳುವಿಕೆಯನ್ನು ನಾಶ ಮಾಡಿದವನಾಗಿ ಅಂಟಿಕೊಳ್ಳುವಿಕೆಯಿಲ್ಲದವನಾಗುತ್ತಾನೆ. ಉದಾಯಿ, ನಾನು ಇಂತಹ ಮನುಷ್ಯನನ್ನು ಬಂಧಿಯಿಲ್ಲದವನು ಎಂದು ಹೇಳುತ್ತೇನೆ, ಬಂಧಿಯಾಗಿರುವವನು ಎಂದು ಹೇಳುವುದಿಲ್ಲ.104 ಇದಕ್ಕೆ ಏನು ಕಾರಣ? ಉದಾಯಿ, ನನಗೆ ಆ ಮನುಷ್ಯನಲ್ಲಿಯ ಇಂದ್ರಿಯಗಳ ವಿಷಮತೆಯು ತಿಳಿದಿರುವುದರಿಂದಾಗಿ ಹಾಗೆ ಹೇಳುತ್ತೇನೆ. ಇವೇ ಉದಾಯಿ, ಆ ನಾಲ್ಕು ರೀತಿಯ ಪ್ರಪಂಚದಲ್ಲಿರುವ ಮನುಷ್ಯರುಗಳು.</p>
    <h2>4. ಎಲ್ಲಾ ಸಂಕೋಲೆಗಳನ್ನು ತೊಡೆದುಹಾಕುವಿಕೆ</h2>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>7. ಉದಾಯಿ, ಈ ಐದು ಬಗೆಯ ಕಾಮಗುಣಗಳಿವೆ. ಯಾವುವು ಆ ಐದು? ಕಣ್ಣಿನಿಂದ ಕಾಣಬಹುದಾದಂತಹ ಇಷ್ಟವಾದ, ಸುಖಕರವಾದ, ಬಯಸುವಂತಹ, ಪ್ರಿಯವಾಗಿರುವಂತಹ, ಕಾಮ ಸುಖ ಸಂಬಂಧಿಯಾದಂತಹ ಮತ್ತು ಭೋಗರಂಜನೆಯಾಗಿರುವಂತಹ, ಆಕಾರಗಳನ್ನು ಬಯಸುವುದು, ಕಿವಿಯಿಂದ ಕೇಳಬಹುದಾದಂತಹ ಶಬ್ದಗಳು... ಪುನರುಚ್ಚರಿಸಿ... ಮೂಗಿನಿಂದ ಸೇವಿಸಬಹುದಾದಂತಹ ವಾಸನೆಗಳು... ನಾಲಿಗೆಯಿಂದ ಸವಿಯಬಹುದಾದ ರಸಗಳು... ಶರೀರದಿಂದ ಸ್ಪರ್ಶಿಸಬಹುದಾದ ಅನುಭವಗಳು. ಇಷ್ಟವಾದ, ಸುಖಕರವಾದ, ಬಯಸುವಂತಹ, ಪ್ರಿಯವಾಗಿರುವಂತಹ, ಕಾಮಸುಖ ಸಂಬಂಧಿಯಾದಂತಹ ಮತ್ತು ಭೋಗರಂಜನೆಯಾಗಿರುವಂತಹುದನ್ನು ಬಯಸುವುದು. ಉದಾಯಿ, ಇವೇ ಆ ಐದು ಬಗೆಯ ಕಾಮಗುಣಗಳು. ಉದಾಯಿ, ಈ ಐದು ಬಗೆಯ ಕಾಮಗುಣಗಳಿಂದ ಉಂಟಾಗುವ ಸುಖ ಮತ್ತು ಸುಮ್ಮಾನಗಳು, ಅವುಗಳನ್ನು ಇಂದ್ರಿಯ ಸುಖಗಳೆಂದು ಕೆಟ್ಟದಾದ ಸುಖಗಳೆಂದು, ಮಾನವರ ಸುಖಗಳೆಂದು, ಉತ್ತಮರಲ್ಲದವರ ಸುಖಗಳೆಂದು ಹೇಳುತ್ತೇನೆ ಮತ್ತು ಅವುಗಳನ್ನು ಸೇವಿಸಬಾರದು, ಬೆಳೆಸಿಕೊಳ್ಳಬಾರದು ಮತ್ತು ಅದೇ ಹೆಚ್ಚಿನದು ಎನ್ನುವ ರೀತಿ ಸಾಧಿಸಬಾರದು. ಇಂತಹ ಸುಖಕ್ಕೆ ಹೆದರಬೇಕು ಎಂದು ಹೇಳುತ್ತೇನೆ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>8. ಇಲ್ಲಿ ಉದಾಯಿ, ಭಿಕ್ಷುವು ಕಾಮವನ್ನು ದಾಟಿದವನಾಗಿ... ಪುನರುಚ್ಚರಿಸಿ... ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ, ವಿತರ್ಕ ಮತ್ತು ವಿಚಾರಗಳನ್ನು ಉಪಶಮನಗೊಳಿಸಿ... ಪುನರುಚ್ಚರಿಸಿ... ಸಮಾಧಿಯ ಎರಡನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ, ಆನಂದದಿಂದ ವಿರಕ್ತನಾಗಿ... ಪುನರುಚ್ಚರಿಸಿ... ಸಮಾಧಿಯ ಮೂರನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ, ಸುಖವನ್ನು ಬಿಟ್ಟವನಾಗಿ... ಪುನರುಚ್ಚರಿಸಿ... ಸಮಾದಿಯ ನಾಲ್ಕನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದನ್ನು ನಾನು ತ್ಯಾಗದ ಸುಖವೆಂದು, ಏಕಾಂತತೆಯ ಸುಖವೆಂದು ಹೇಳುತ್ತೇನೆ ಮತ್ತು ಅದನ್ನು ಸೇವಿಸಬೇಕು, ಬೆಳೆಸಿಕೊಳ್ಳಬೇಕು ಮತ್ತು ಅದನ್ನು ಹೆಚ್ಚಿನ ರೀತಿಯಲ್ಲಿ ಸಾಧಿಸಬೇಕು ಇಂತಹ ಸುಖಕ್ಕೆ ಹೆದರಬಾರದು ಎಂದು ಹೇಳುತ್ತೇನೆ.</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>ಇಲ್ಲಿ ಉದಾಯಿ, ಭಿಕ್ಷುವು ಕಾಮವನ್ನು ದಾಟಿದವನಾಗಿ... ಪುನರುಚ್ಚರಿಸಿ... ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ; ಉದಾಯಿ, ಇದನ್ನು ನಾನು ಶಾಶ್ವತವಲ್ಲದ್ದು ಎಂದು ಹೇಳುತ್ತೇನೆ. ಯಾಕೆ ಅದರಲ್ಲಿ ಶಾಶ್ವತವಲ್ಲದಂತಹುದು ಏನಿದೆ? ಅದರಲ್ಲಿ ವಿತರ್ಕ ಮತ್ತು ವಿಚಾರಗಳನ್ನು ಇನ್ನೂ ನಿಲ್ಲಿಸಿದಂತಾಗಿಲ್ಲ. ಇದು ಅದರಲ್ಲಿರುವ ಶಾಶ್ವತವಲ್ಲದಂತಹುದು. ಇಲ್ಲಿ ಉದಾಯಿ, ಭಿಕ್ಷುವು ವಿತರ್ಕ ಮತ್ತು ವಿಚಾರಗಳನ್ನು ಉಪಶಮನ ಮಾಡಿ... ಪುನರುಚ್ಚರಿಸಿ... ಸಮಾಧಿಯ ಎರಡನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ; ಉದಾಯಿ, ಇದನ್ನು ಕೂಡ ನಾನು ಶಾಶ್ವತವಲ್ಲದ್ದು ಎಂದು ಹೇಳುತ್ತೇನೆ.105 ಯಾಕೆ ಅದರಲ್ಲಿ ಶಾಶ್ವತವಲ್ಲದಂತಹುದು ಏನಿದೆ? ಅದರಲ್ಲಿ ಆನಂದದ ಸುಖವು ನಿಲ್ಲಿಸಿದಂತಾಗಿಲ್ಲ. ಇದು ಅದರಲ್ಲಿರುವ ಶಾಶ್ವತವಲ್ಲದಂತಹುದು. ಇಲ್ಲಿ ಉದಾಯಿ, ಭಿಕ್ಷುವು ಆನಂದದಿಂದ ವಿರಕ್ತನಾಗಿ... ಪುನರುಚ್ಚರಿಸಿ... ಸಮಾಧಿಯ ಮೂರನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಉದಾಯಿ ಇದನ್ನು ಕೂಡ ನಾನು ಶಾಶ್ವತವಲ್ಲದ್ದು ಎಂದು ಹೇಳುತ್ತೇನೆ. ಯಾಕೆ ಇದರಲ್ಲಿ ಶಾಶ್ವತವಲ್ಲದಂತಹುದು ಏನಿದೆ? ಇದರಲ್ಲಿ ಸುಖವನ್ನು ಬಿಟ್ಟಂತಾಗಿ ನಿಲ್ಲಿಸಿದಂತಾಗಿಲ್ಲ, ಇದು ಅದರಲ್ಲಿರುವ ಶಾಶ್ವತವಲ್ಲದಂತಹುದು. ಇಲ್ಲಿ ಉದಾಯಿ, ಭಿಕ್ಷುವು ಸುಖವನ್ನು ಬಿಟ್ಟವನಾಗಿ... ಪುನರುಚ್ಚರಿಸಿ... ಸಮಾಧಿಯ ನಾಲ್ಕನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದನ್ನು ಉದಾಯಿ, ನಾನು ಶಾಶ್ವತವಾದದ್ದೆಂದು ಹೇಳುತ್ತೇನೆ.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>ಇಲ್ಲಿ ಉದಾಯಿ, ಒಬ್ಬ ಭಿಕ್ಷುವು, ಕಾಮವನ್ನು ದಾಟಿದವನಾಗಿ... ಪುನರುಚ್ಚರಿಸಿ... ಸಮಾಧಿಯ ಮೊದಲನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದನ್ನು ನಾನು, ಉದಾಯಿ, ಇಷ್ಟೇ ಸಾಕಿಲ್ಲ ಇನ್ನೂ ಬೇಕು ಎಂದು ಹೇಳುತ್ತೇನೆ.106 ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ. ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಮತ್ತೆ ಉದಾಯಿ, ಅದನ್ನು ಮೀರಿ ಬೆಳೆಯುವುದು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ವಿತರ್ಕ ಮತ್ತು ವಿಚಾರಗಳನ್ನು ಉಪಶಮನ ಮಾಡಿ... ಪುನರುಚ್ಚರಿಸಿ... ಸಮಾಧಿಯ ಎರಡನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದು ಅದನ್ನು ಮೀರಿ ಬೆಳೆಯುವುದು ಎಂದರ್ಥ, ಇದನ್ನು ಕೂಡ, ಉದಾಯಿ, ನಾನು ಇಷ್ಟೇ ಸಾಕಿಲ್ಲ ಇನ್ನೂ ಬೇಕು ಎಂದು ಹೇಳುತ್ತೇನೆ. ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ. ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಅದನ್ನು ಮೀರಿ ಬೆಳೆಯುವುದು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ಆನಂದದಿಂದ ವಿರಕ್ತನಾಗಿ ಪುನರುಚ್ಚರಿಸಿ... ಸಮಾಧಿಯ ಮೂರನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾ. ಇದು, ಅದನ್ನು ಮೀರಿ ಬೆಳೆಯುವುದು ಎಂದರ್ಥ. ಇದನ್ನು ಕೂಡ, ಉದಾಯಿ, ನಾನು ಇಷ್ಟೇ ಸಾಕಿಲ್ಲ, ಇನ್ನೂ ಬೇಕು ಎಂದು ಹೇಳುತ್ತೇನೆ. ತೊಡೆದುಹಾಕು ಎಂದು ಹೇಳುತ್ತೇನೆ, ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಅದನ್ನು ಮೀರಿ ಬೆಳೆಯುವುದು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ಸುಖವನ್ನು ಬಿಟ್ಟವನಾಗಿ... ಪುನರುಚ್ಚರಿಸಿ... ಸಮಾಧಿಯ ನಾಲ್ಕನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದು ಅದರ ಮೀರಿ ಬೆಳೆಯುವುದು ಎಂದರ್ಥ. ಇದನ್ನು ಕೂಡ ನಾನು, ಉದಾಯಿ, ಇಷ್ಟೇ ಸಾಕಿಲ್ಲ, ಇನ್ನೂ ಬೇಕು ಎಂದು ಹೇಳುತ್ತೇನೆ, ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ, ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಅದನ್ನು ಮೀರಿ ಬೆಳೆಯುವುದು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ಎಲ್ಲರೀತಿಯ ಆಕಾರ ಗ್ರಹಿಕೆಯನ್ನು ಮೀರಿಬೆಳೆದು, ಇಂದ್ರಿಯ ಸಂಸರ್ಗದ ಅನುಭವಗಳನ್ನು ಅಂತ್ಯಗೊಳಿಸಿ, ಅನೇಕವಿಧದ ಅನುಭವ ಗ್ರಹಿಕೆಗಳನ್ನು ಆಲೋಚಿಸದೆ ಅನಂತವು ಆಕಾಶವು ಎಂದು ಆಕಾಸಾನಂಚಾಯತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದು ಅದರ ಮೀರಿ ಬೆಳೆಯುವುದು ಎಂದರ್ಥ. ಇದನ್ನು ಕೂಡ, ನಾನು ಉದಾಯಿ, ಇಷ್ಟೇ ಸಾಕಿಲ್ಲ ಇನ್ನೂ ಬೇಕು ಎಂದು ಹೇಳುತ್ತೇನೆ. ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ. ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಅದನ್ನು ಮೀರಿ ಬೆಳೆಯುವುದು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ಎಲ್ಲ ಆಕಾಸಾನಂಚಾಯತನವನ್ನು ಅತಿಕ್ರಮಿಸಿ, ಅನಂತವು ವಿಞ್ಞನವು ಎಂದು ವಿಞ್ಞಾನಂಚಾಯತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದು ಅದನ್ನು ಮೀರಿ ಬೆಳೆಯುವುದು ಎಂದರ್ಥ. ಇದನ್ನು ಕೂಡ ನಾನು, ಉದಾಯಿ, ಇಷ್ಟು ಸಾಕಿಲ್ಲ ಇನ್ನೂ ಬೇಕು ಎಂದು ಹೇಳುತ್ತೇನೆ. ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ. ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಇದನ್ನು ಮೀರಿ ಬೆಳೆಯಬೇಕು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ಎಲ್ಲಾ ವಿಞ್ಞಾನಂಚಾಯತನವನ್ನು ಅತಿಕ್ರಮಿಸಿ ಏನೂ ಇಲ್ಲ ಎಂದು ಅಕಿಂಚಞ್ಞಾಯತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದು ಅದನ್ನು ಮೀರಿ ಬೆಳೆಯುವುದು ಎಂದರ್ಥ. ಇದನ್ನು ಕೂಡ, ನಾನು ಉದಾಯಿ ಇಷ್ಟು ಸಾಕಿಲ್ಲ ಇನ್ನೂ ಬೇಕು ಎಂದು ಹೇಳುತ್ತೇನೆ. ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ. ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಇದನ್ನು ಮೀರಿ ಬೆಳೆಯುವುದು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ಎಲ್ಲಾ ಅಕಿಂಚಞ್ಞಾಯತನವನ್ನು ಅತಿಕ್ರಮಿಸಿ ನೇವಸಞ್ಞಾನಾಸಞ್ಞಾಯತನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಇದು ಅದರ ಮೀರಿ ಬೆಳೆಯುವುದು ಎಂದರ್ಥ. ಇದನ್ನು ಕೂಡ, ನಾನು ಉದಾಯಿ ಇಷ್ಟು ಸಾಕಿಲ್ಲ ಇನ್ನೂ ಬೇಕು ಎಂದು ಹೇಳುತ್ತೇನೆ. ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ. ಮೀರಿ ಬೆಳೆಯಬೇಕು ಎಂದು ಹೇಳುತ್ತೇನೆ. ಇದನ್ನು ಮೀರಿ ಬೆಳೆಯುವುದು ಎಂದರೇನು? ಇಲ್ಲಿ ಉದಾಯಿ, ಭಿಕ್ಷುವು ಎಲ್ಲಾ ನೇವಸಞ್ಞಾನಾಸಞ್ಞಾಯತನವನ್ನು ಅತಿಕ್ರಮಿಸಿ ಗ್ರಹಿಕೆ ಮತ್ತು ಅನುಭವಗಳನ್ನು ನಿರೋಧಿಸುವ ಸ್ಥಿತಿ ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ.107 ಇದು ಅದನ್ನು ಮೀರಿ ಬೆಳೆಯುವುದು ಎಂದರ್ಥ. ಇದಕ್ಕಾಗಿ ನಾನು ಉದಾಯ, ನೇವಸಞ್ಞಾನಾಸಞ್ಞಾಯತನವನ್ನು ತೊಡೆದು ಹಾಕಬೇಕು ಎಂದು ಹೇಳುತ್ತೇನೆ. ಉದಾಯಿ ಈಗ ನೀನು, ಸೂಕ್ಷ್ಮವಾಗಿರುವಂತಹ ಅಥವಾ ಸ್ಥೂಲವಾಗಿರುವಂತಹ ಯಾವುದಾದರೂ ಸಂಕೋಲೆಯನ್ನು ತೊಡೆದುಹಾಕಬೇಕೆಂದು ಹೇಳಿರುವಲ್ಲಿ, ಏನನ್ನಾದರೂ ಬಿಟ್ಟಿರುವುದನ್ನು ಕಾಣುವೆಯಾ ಎಂದು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>ಏನೂ ಇಲ್ಲ ಭಂತೆ ಎಂದು.</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>ಭಗವಾನರು ಹೀಗೆ ನುಡಿದರು. ಆಯುಷ್ಮಂತ ಉದಾಯಿ ತೃಪ್ತಿಗೊಂಡವನಾಗಿ ಭಗವಾನರ ನುಡಿಗಳಿಗೆ ಅಭಿನಂದಿಸಿದನು ಎಂದು.</p>
    <h2>ಇಲ್ಲಿಗೆ ಲಟುಕಿಕೋಪಮ ಸುತ್ತ ಮುಗಿಯಿತು </h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2011</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>