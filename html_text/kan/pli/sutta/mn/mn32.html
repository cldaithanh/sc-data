<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 32: ಮಹಾಗೋಸಿಂಗ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn32' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಹಾಯಮಕ ವರ್ಗ</li>
      </ul>
      <h1 class='sutta-title'>32. ಮಹಾಗೋಸಿಂಗ ಸುತ್ತ</h1>
    </header>

    <h2>1. ಯಾವುದರಿಂದ ಹಸುವಿನ ಕೊಂಬಿನ ಆಕಾರದ ಸಾಲವನವು ಶೋಭಾಯಮಾನವಾಗುತ್ತದೆ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಹಸುವಿನ ಕೊಂಬಿನ ಹಾಗಿರುವ ಸಾಲಮರಗಳ ವನದಲ್ಲಿ ಅನೇಕ ಅರಿತಿರುವ ಅನುಭವಿ ಹಿರಿಯ ಶಿಷ್ಯರುಗಳೊಂದಿಗೆ ತಂಗಿದ್ದರು. ಆಯುಷ್ಮಂತ ಸಾರಿಪುತ್ತ, ಆಯುಷ್ಮಂತ ಮಹಾಮೊಗ್ಗಲ್ಲಾನ, ಆಯುಷ್ಮಂತ ಮಹಾಕಸ್ಸಪ, ಆಯುಷ್ಮಂತ ಅನುರುದ್ಧ, ಆಯುಷ್ಮಂತ ರೇವತ ಮತ್ತು ಆಯುಷ್ಮಂತ ಆನಂದ ಹಾಗೂ ಇನ್ನೂ ಅನೇಕ ಅರಿತಿರುವ ಅನುಭವಿ ಹಿರಿಯ ಶಿಷ್ಯರುಗಳು ಇದ್ದರು. ಆಗ ಆಯುಷ್ಮಂತ ಮಹಾಮೊಗ್ಗಲ್ಲಾನ ಸಾಯಂಕಾಲದ ಸಮಯದಲ್ಲಿ ಧ್ಯಾನದಿಂದೆದ್ದು ಆಯುಷ್ಮಂತ ಮಹಾಕಸ್ಸಪ ಇದ್ದಲ್ಲಿಗೆ ನಡೆದರು. ಸಮೀಪಕ್ಕೆ ಬಂದು ಆಯುಷ್ಮಂತ ಮಹಾಕಸ್ಸಪರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ಮಹಾಕಸ್ಸಪರೇ, ಆಯುಷ್ಮಂತ ಸಾರಿಪುತ್ತರಲ್ಲಿಗೆ ಧರ್ಮವನ್ನು ಕೇಳುವುದಕ್ಕಾಗಿ ಹೋಗೋಣ ಬನ್ನಿ” ಎಂದು. “ಹಾಗೆಯೇ ಆಗಲಿ ಆಯುಷ್ಮಂತ” ಎಂದು ಆಯುಷ್ಮಂತ ಮಹಾಕಸ್ಸಪರು ಆಯುಷ್ಮಂತ ಮಹಾಮೊಗ್ಗಲ್ಲಾನರಿಗೆ ಉತ್ತರಿಸಿದರು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>2. ಹಾಗೆಯೇ ಆಯುಷ್ಮಂತ ಮಹಾಮೊಗ್ಗಲ್ಲಾನ ಆಯುಷ್ಮಂತ ಮಹಾಕಸ್ಸಪ ಮತ್ತು ಆಯುಷ್ಮಂತ ಅನುರುದ್ಧ ಇವರುಗಳು ಧರ್ಮವನ್ನು ಕೇಳಿಕೊಳ್ಳುವುದಕ್ಕಾಗಿ ಆಯುಷ್ಮಂತ ಸಾರಿಪುತ್ತರೆಡೆಗೆ ಬಂದರು. ಆಗ ಆಯುಷ್ಮಂತ ಆನಂದರು, ಆಯುಷ್ಮಂತ ಮಹಾಮೊಗ್ಗಲ್ಲಾನ, ಆಯುಷ್ಮಂತ ಮಹಾಕಸ್ಸಪ ಮತ್ತು ಆಯುಷ್ಮಂತ ಅನುರುದ್ಧ ಇವರು ಧರ್ಮವನ್ನು ಕೇಳುವುದಕ್ಕಾಗಿ ಆಯುಷ್ಮಂತ ಸಾರಿಪುತ್ತರೆಡೆಗೆ ಬಂದದ್ದನ್ನು ಕಂಡರು. ಇದನ್ನು ಕಂಡು ಆಯುಷ್ಮಂತ ರೇವತರ ಹತ್ತಿರ ಬಂದರು. ಸಮೀಪಿಸಿದ ನಂತರ ಆಯುಷ್ಮಂತ ರೇವತರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ರೇವತ, ಕೆಲವಾರು ಸತ್ಪುರುಷರು ಆಯುಷ್ಮಂತ ಸಾರಿಪುತ್ತರಿಂದ ಧರ್ಮವನ್ನು ಕೇಳಿಕೊಳ್ಳುವುದಕ್ಕಾಗಿ ಅವರಲ್ಲಿಗೆ ಬರುತ್ತಿದ್ದಾರೆ. ಆಯುಷ್ಮಂತ ರೇವತ, ನಾವು ಕೂಡ ಆಯುಷ್ಮಂತ ಸಾರಿಪುತ್ತರಲ್ಲಿಗೆ ಧರ್ಮವನ್ನು ಕೇಳಿಕೊಳ್ಳುವುದಕ್ಕಾಗಿ ಹೋಗೋಣ” ಎಂದು. “ಹಾಗೆಯೇ ಆಗಲಿ” ಎಂದು ಆಯುಷ್ಮಂತ ರೇವತ, ಆಯುಷ್ಮಂತ ಆನಂದರಿಗೆ ಉತ್ತರಿಸಿದರು. ಹಾಗೆಂದು ಆಯುಷ್ಮಂತ ರೇವತ ಮತ್ತು ಆಯುಷ್ಮಂತ ಆನಂದರು ಧರ್ಮವನ್ನು ಕೇಳಿಸಿಕೊಳ್ಳುವುದಕ್ಕಾಗಿ ಆಯುಷ್ಮಂತ ಸಾರಿಪುತ್ತರಲ್ಲಿಗೆ ಬಂದರು.</p>
    <h2>(ಕ) ಆಯುಷ್ಮಂತ ಆನಂದ</h2>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>3. ಆಗ ಆಯುಷ್ಮಂತ ಸಾರಿಪುತ್ತರು, ಆಯುಷ್ಮಂತ ರೇವತ ಮತ್ತು ಆಯುಷ್ಮಂತ ಆನಂದರು ಬರುವುದನ್ನು ಸ್ವಲ್ಪ ದೂರದಲ್ಲಿರುವಾಗಲೇ ಕಂಡರು. ಕಂಡನಂತರ ಆಯುಷ್ಮಂತ ಆನಂದರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ಆನಂದ ಗಮನಿಸಲಿ! ಭಗವಾನರ ಸಹಾಯಕ, ಭಗವಾನರ ಸಹಚರರಾದ ಆಯುಷ್ಮಂತ ಆನಂದರಿಗೆ ಸ್ವಾಗತ! ರಮ್ಯವಾಗಿದೆ ಆಯುಷ್ಮಂತ ಆನಂದ, ಈ ಗೋಸಿಂಗಸಾಲವನದಲ್ಲಿ ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಗಂಧ ಹರಡಿದೆ. ಆಯುಷ್ಮಂತ ಆನಂದ. ಯಾವ ಬಗೆಯ ಭಿಕ್ಷು ಈ ಗೋಸಿಂಗ ಸಾಲವನಕ್ಕೆ ಶೋಭೆ ತರುವನು?” ಎಂದು.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>“ಆಯುಷ್ಮಂತ ಸಾರಿಪುತ್ತ, ಇಲ್ಲಿ ಭಿಕ್ಷುವು ಬಹಳ ಕೇಳಿ ಕಲಿತವನು, ಕೇಳಿ ಕಲಿತಿರುವುದನ್ನು ಚೆನ್ನಾಗಿ ಮನನ ಮಾಡಿದವನು, ಕೇಳಿ ಕಲಿತಿರುವುದನ್ನು ಚೆನ್ನಾಗಿ ಗ್ರಹಣ ಮಾಡಿದವನು; ಯಾವ ಧರ್ಮ ವಿಷಯವು ಆರಂಭದಲ್ಲೂ ಕಲ್ಯಾಣದಾಯಕ, ಮಧ್ಯದಲ್ಲೂ ಕಲ್ಯಾಣದಾಯಕ, ಅಂತ್ಯದಲ್ಲೂ ಕಲ್ಯಾಣದಾಯಕವಾಗಿದ್ದು, ಪರಿಪೂರ್ಣವಾದ, ಪರಿಶುದ್ಧವಾದ ಬ್ರಹ್ಮಚರಿಯ ಜೀವನವನ್ನು ತನ್ನ ಅಕ್ಷರ ಮತ್ತು ಅರ್ಥದಲ್ಲೂ ನಿರ್ದೇಶಿಸುವುದೋ, ಅಂಥಹ ಧರ್ಮ ವಿಷಯಗಳನ್ನು ಬಹಳಷ್ಟು ಕೇಳಿ ಕಲಿತವನಾಗುತ್ತಾನೆ, ಮನನ ಮಾಡಿದವನಾಗುತ್ತಾನೆ, ಮಾತಿನಲ್ಲಿಯೂ ಗ್ರಹಿಸಿ ಮಾನಸಿಕವಾಗಿಯೂ ಗ್ರಹಿಸುತ್ತಾನೆ. ಮತ್ತು ಸರಿಯಾದ ದೃಷ್ಟಿಯಿಂದಲೂ ಕೂಡ ಗ್ರಹಿಸುತ್ತಾನೆ, ಪರಿಪಕ್ವವಾದ ಪದವಾಕ್ಯಗಳಿಂದ ಕೂಡಿದ ಹಾಗೂ ಅಡಗಿರುವ ಆಂತರಿಕ ಪ್ರವೃತ್ತಿಯನ್ನು ಕಿತ್ತುಹಾಕುವ ರೀತಿಯಲ್ಲಿ ಅವನು ಈ ಧರ್ಮವನ್ನು ನಾಲ್ಕು ವಿಧ ಪರಿವಾರದವರಿಗೂ ಉಪದೇಶಿಸುತ್ತಾನೆ;61 ಆಯುಷ್ಮಂತ ಸಾರಿಪುತ್ರ, ಈ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭೆ ತರುವವನಾಗುತ್ತಾನೆ” ಎಂದು.</p>
    <h2>(ಖ) ಆಯುಷ್ಮಂತ ರೇವತ</h2>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>4. ಹೀಗೆ ಹೇಳಿದ ಮೇಲೆ, ಆಯುಷ್ಮಂತ ಸಾರಿಪುತ್ರ, ಆಯುಷ್ಮಂತ ರೇವತರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ರೇವತ! ಆಯುಷ್ಮಂತ ಆನಂದರು ತಮಗೆ ತಿಳಿದುಬಂದಂತೆ62 ಇದರ ವಿಚಾರವಾಗಿ ವಿವರಣೆ ಮಾಡಿದ್ದಾರೆ. ಇದೇ ವಿಷಯವಾಗಿ ನಾನು ಆಯುಷ್ಮಂತ ರೇವತರನ್ನು ಕೇಳುತ್ತಿದ್ದೇನೆ- ರಮ್ಯವಾಗಿದೆ, ಆಯುಷ್ಮಂತ, ರೇವತ ಈ ಗೋಸಿಂಗ ಸಾಲವನ, ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಗಂಧ ಹರಡಿದೆ. ಆಯುಷ್ಮಂತ ರೇವತ ಯಾವ ಬಗೆಯ ಭಿಕ್ಷು, ಈ ಗೋಸಿಂಗಸಾಲವನಕ್ಕೆ ಶೋಭೆತರುವನು” ಎಂದು. “ಆಯುಷ್ಮಂತ ಸಾರಿಪುತ್ರ, ಇಲ್ಲಿ ಯಾವ ಭಿಕ್ಷುವು ಏಕಾಂತ ಧ್ಯಾನ ಸಾಧನೆಗಾಗಿ ಆಶಿಸುವನೋ, ಏಕಾಂತ ಧ್ಯಾನ ಸಾಧನೆಯಿಂದಲೇ ಸಂತೋಷ ಪಡೆಯುವನೋ, ಅಂತರಂಗದಲ್ಲೂ ಮಾನಸಿಕ ಪ್ರಶಾಂತತೆಯನ್ನು ಬಯಸಿರುವನೋ, ಅವನ ಸಮಾಧಿಯು ನಿರಾತಂಕವಾಗಿರುವಂಥದ್ದು. ವಿಪಸ್ಸನಾ ಜ್ಞಾನವನ್ನು ಪಡೆದಿರುವಂತಹವನು, ಶೂನ್ಯವಾದ ಸ್ಥಳಗಳನ್ನು ಜಾಗೃತಗೊಳಿಸುವವನು63 ಆಯುಷ್ಮಂತ ಸಾರಿಪುತ್ರ, ಈ ಬಗೆಯ ಭಿಕ್ಷು, ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುತ್ತಾನೆ” ಎಂದು.</p>
    <h2>(ಗ) ಆಯುಷ್ಮಂತ ಅನುರುದ್ಧ</h2>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>5. ಹೀಗೆ ಹೇಳಿದ ಮೇಲೆ, ಆಯುಷ್ಮಂತ ಸಾರಿಪುತ್ರ ಆಯುಷ್ಮಂತ ಅನುರುದ್ಧರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ಅನುರುದ್ಧ, ಆಯುಷ್ಮಂತ ರೇವತರು ತಮಗೆ ತಿಳಿದುಬಂದಂತೆ ಇದರ ವಿಚಾರವಾಗಿ ವಿವರಣೆ ಮಾಡಿದ್ದಾರೆ. ಇದೇ ವಿಷಯವಾಗಿ ನಾನು ಆಯುಷ್ಮಂತ ಅನುರುದ್ಧರನ್ನು ಕೇಳುತ್ತಿದ್ದೇನೆ- ‘ರಮ್ಯವಾಗಿದೆ ಆಯುಷ್ಮಂತ ಅನುರುದ್ಧ, ಈ ಗೋಸಿಂಗ ಸಾಲವನ, ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಗಂಧ ಹರಡಿದೆ. ಆಯುಷ್ಮಂತ ಅನುರುದ್ಧ, ಯಾವ ಬಗೆಯ ಭಿಕ್ಷು ಈ ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?” ಎಂದು. “ಆಯುಷ್ಮಂತ ಸಾರಿಪುತ್ರ, ಇಲ್ಲಿ ಯಾವ ಭಿಕ್ಷುವು ಮಾನವ ದೃಷ್ಟಿಗೆ ಮಿಗಿಲಾದ ಪರಿಶುದ್ಧವಾದ ದಿವ್ಯ ದೃಷ್ಟಿಯಿಂದ ಸಾವಿರ ಲೋಕಗಳನ್ನು ಕಾಣುವಂತಹವನು. ಯಾವರೀತಿಯಲ್ಲಿ ಆಯುಷ್ಮಂತ ಸಾರಿಪುತ್ರ, ದೃಷ್ಟಿಯುಳ್ಳ ಮಾನವ ಎತ್ತರದ ಮನೆಯ ಮೇಲಿಂದ ಕೇಂದ್ರಸ್ಥವಾಗುವ ಸಾವಿರ ವೃತ್ತಿ ವಲಯಗಳನ್ನು ಕಾಣುತ್ತಾನೆ. ಅದೇರೀತಿಯಾಗಿ, ಆಯುಷ್ಮಂತ ಸಾರಿಪುತ್ರ, ಮಾನವ ದೃಷ್ಟಿಗೆ ಮಿಗಿಲಾದ ಪರಿಶುದ್ಧ ದಿವ್ಯ ದೃಷ್ಟಿಯಿಂದ ಸಾವಿರ ಲೋಕಗಳನ್ನು ಕಾಣುತ್ತಾನೆ,64 ಈ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” ಎಂದು.</p>
    <h2>(ಘ) ಆಯುಷ್ಮಂತ ಮಹಾಕಸ್ಸಪ</h2>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>6. ಹೀಗೆ ಹೇಳಿದಮೇಲೆ ಆಯುಷ್ಮಂತ ಸಾರಿಪುತ್ರ ಆಯುಷ್ಮಂತ ಮಹಾಕಸ್ಸಪರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ಮಹಾಕಸ್ಸಪ, ಆಯುಷ್ಮಂತ ಅನುರುದ್ಧ ತನಗೆ ತಿಳಿದುಬಂದಂತೆ ಇದರ ವಿಚಾರವಾಗಿ ವಿವರಣೆ ಮಾಡಿದ್ದಾರೆ. ಇದೇ ವಿಷಯವಾಗಿ ನಾನು ಆಯುಷ್ಮಂತ ಮಹಾಕಸ್ಸಪರನ್ನು ಕೇಳುತ್ತಿದ್ದೇನೆ- ರಮ್ಯವಾಗಿದೆ, ಆಯುಷ್ಮಂತ ಮಹಾಕಸ್ಸಪ, ಈ ಗೋಸಿಂಗ ಸಾಲವನ, ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಗಂಧ ಹರಡಿದೆ. ಆಯುಷ್ಮಂತ ಮಹಾಕಸ್ಸಪ, ಯಾವಬಗೆಯ ಭಿಕ್ಷು ಈ ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?” ಎಂದು.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>“ಆಯುಷ್ಮಂತ ಸಾರಿಪುತ್ರ, ಇಲ್ಲಿ ಯಾವ ಭಿಕ್ಷುವು ತಾನು ಅರಣ್ಯವಾಸಿಯಾಗಿದ್ದು, ಅರಣ್ಯವಾಸದ ಜೀವನವನ್ನು ಪ್ರಶಂಸಿಸುವವನು, ತಾನು ಭಿಕ್ಷಾನ್ನ ಜೀವಿತ ನಡೆಸುವವನಾಗಿದ್ದು, ಭಿಕ್ಷಾನ್ನ ಜೀವಿತವನ್ನು ಪ್ರಶಂಸಿಸುವನು. ತಾನು ಬೇಡದೆ ಬಂದ ಉಳಿದ ಬಟ್ಟೆಯನ್ನು ಧರಿಸುವವನಾಗಿದ್ದು, ಬೇಡದೆ ಬಂದ ಉಳಿದ ಬಟ್ಟೆ ಧರಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಮೂರು ಕಾಷಾಯ ವಸ್ತ್ರಗಳನ್ನು (ಚೀವರಗಳನ್ನು) ಉಪಯೋಗಿಸುವವನಾಗಿದ್ದು,65 ಮೂರು ಕಾಷಾಯವಸ್ತ್ರಗಳನ್ನು ಉಪಯೋಗಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಕಡಿಮೆ ಇಚ್ಛೆಗಳನ್ನು ಉಳ್ಳವನಾಗಿದ್ದು ಕಡಿಮೆಯಾಗಿ ಇಚ್ಛಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಸಂತುಷ್ಟನಾಗಿದ್ದು ಸಂತುಷ್ಟತೆಯನ್ನು ಪ್ರಶಂಸಿಸುವನು, ತಾನು ಏಕಾಂತವಾಸಿಯಾಗಿದ್ದು ಏಕಾಂತತೆಯನ್ನು ಪ್ರಶಂಸಿಸುವನು, ತಾನು ಗುಂಪಾಗಿ ವಾಸಿಸುವನಾಗಿಲ್ಲದೆ ಗುಂಪಾಗಿ ವಾಸಿಸದಿರುವುದನ್ನು ಪ್ರಶಂಸಿಸುವನು. ತಾನು ಪ್ರಯತ್ನಶೀಲನಾಗಿದ್ದು ಪ್ರಯತ್ನಶೀಲತೆಯನ್ನು ಪ್ರಶಂಶಿಸುವನು, ತಾನು ಶೀಲಸಂಪನ್ನನಾಗಿದ್ದು ಶೀಲಸಂಪನ್ನತೆಯನ್ನು ಪ್ರಶಂಸಿಸುವನು. ತಾನು ಸಮಾಧಿಸಂಪನ್ನನಾಗಿದ್ದು ಸಮಾಧಿ ಸಂಪನ್ನತೆಯನ್ನು ಪ್ರಶಂಸಿಸುವನು, ತಾನು ಪ್ರಜ್ಞಾಸಂಪನ್ನನಾಗಿದ್ದು ಪ್ರಜ್ಞಾಸಂಪನ್ನತೆಯನ್ನು ಪ್ರಶಂಸಿಸುವನು. ತಾನು ವಿಮುಕ್ತಿ ಸಂಪನ್ನನಾಗಿದ್ದು ವಿಮುಕ್ತಿ ಸಂಪನ್ನತೆಯನ್ನು ಪ್ರಶಂಸಿಸುವನು. ತಾನು ವಿಮುಕ್ತಿ ಜ್ಞಾನದರ್ಶನ ಸಂಪನ್ನನಾಗಿದ್ದು ವಿಮುಕ್ತಿ ಜ್ಞಾನದರ್ಶನ ಸಂಪನ್ನತೆಯನ್ನು ಪ್ರಶಂಸಿಸುವನು. ಈ ಬಗೆಯ ಭಿಕ್ಷು ಆಯುಷ್ಮಂತ ಸಾರಿಪುತ್ತ, ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” ಎಂದು.</p>
    <h2>(ಙ) ಆಯುಷ್ಮಂತ ಮಹಾಮೊಗ್ಗಲ್ಲಾನ</h2>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>7. ಹೀಗೆ ಹೇಳಿದಮೇಲೆ, ಆಯುಷ್ಮಂತ ಸಾರಿಪುತ್ರ ಆಯುಷ್ಮಂತ ಮಹಾಮೊಗ್ಗಲ್ಲಾನರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ಮೊಗ್ಗಲ್ಲಾನ, ಆಯುಷ್ಮಂತ ಮಹಾಕಸ್ಸಪ ತನಗೆ ತಿಳಿದುಬಂದಂತೆ ಇದರ ವಿಚಾರವಾಗಿ ವಿವರಣೆ ಮಾಡಿದ್ದಾರೆ. ಇದೇ ವಿಷಯವಾಗಿ ನಾನು ಆಯುಷ್ಮಂತ ಮಹಾಮೊಗ್ಗಲ್ಲಾನರನ್ನು ಕೇಳುತ್ತಿದ್ದೇನೆ- ‘ರಮ್ಯವಾಗಿದೆ, ಆಯುಷ್ಮಂತ ಮಹಾಮೊಗ್ಗಲ್ಲಾನ, ಈ ಗೋಸಿಂಗ ಸಾಲವನ, ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಗಂಧ ಹರಡಿದೆ. ಮಹಾಮೊಗ್ಗಲ್ಲಾನ, ಯಾವ ಬಗೆಯ ಭಿಕ್ಷು ಈ ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” ಎಂದು. “ಆಯುಷ್ಮಂತ ಸಾರಿಪುತ್ರ, ಇಲ್ಲಿ ಇಬ್ಬರು ಭಿಕ್ಷುಗಳು66 ಧರ್ಮದ ಉನ್ನತ ವಿಷಯಗಳ ಬಗ್ಗೆ ಮಾತುಗಳನ್ನಾಡುತ್ತಾರೋ, ಮತ್ತು ಪರಸ್ಪರ ಪ್ರಶ್ನಿಸಿಕೊಳ್ಳುತ್ತಾರೋ ಹಾಗೂ ಒಬ್ಬರು ಇನ್ನೊಬ್ಬರ ಪ್ರಶ್ನೆಗೆ ಸಂಶಯಾತೀತವಾಗಿ ಉತ್ತರಿಸುವರು. ಹೀಗೆಯೇ ಅವರ ಮಾತುಕತೆಗಳು ಧರ್ಮಾನುಸಾರವಾಗಿ ಮುಂದುವರೆಯುತ್ತವೆ. ಆಯುಷ್ಮಂತ ಸಾರಿಪುತ್ರ, ಈ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನವಾಗುವನು” ಎಂದು.</p>
    <h2>(ಚ) ಆಯುಷ್ಮಂತ ಸಾರಿಪುತ್ರ</h2>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>8. ಆಗ ಆಯುಷ್ಮಂತ ಮಹಾಮೊಗ್ಗಲ್ಲಾನ ಆಯುಷ್ಮಂತ ಸಾರಿಪುತ್ರರಿಗೆ ಹೀಗೆ ಹೇಳಿದರು- “ಆಯುಷ್ಮಂತ ಸಾರಿಪುತ್ತ, ನಾವುಗಳೆಲ್ಲರೂ ನಮಗೆ ತಿಳಿದುಬಂದ ರೀತಿಯಲ್ಲಿ ಇದರ ವಿಷಯವಾಗಿ ವಿವರಣೆ ಮಾಡಿದ್ದೇವೆ. ಇದೇ ವಿಷಯವಾಗಿ ನಾನು ಆಯುಷ್ಮಂತ ಸಾರಿಪುತ್ತರನ್ನು ಕೇಳುತ್ತೇನೆ- ‘ರಮ್ಯವಾಗಿದೆ, ಆಯುಷ್ಮಂತ ಸಾರಿಪುತ್ತ, ಈ ಗೋಸಿಂಗ ಸಾಲವನ, ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಗಂಧ ಹರಡಿದೆ. ಆಯುಷ್ಮಂತ ಸಾರಿಪುತ್ರ, ಯಾವಬಗೆಯ ಭಿಕ್ಷು ಈ ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?” ಎಂದು. ಆಯುಷ್ಮಂತ ಮೊಗ್ಗಲ್ಲಾನ, ಇಲ್ಲಿ ಯಾವ ಭಿಕ್ಷುವು ತನ್ನ ಮನಸ್ಸಿನ ಮೇಲೆ ಹಿಡಿತ ಇಟ್ಟುಕೊಂಡಿರುತ್ತಾನೆ, ಆದರೆ ಭಿಕ್ಷುವು ಮನಸ್ಸಿನ ಹಿಡಿತದಲ್ಲಿ ಇರುವುದಿಲ್ಲವೋ ಅವನು, ಯಾವ ಸಮಾಧಿ ನೆಲೆಯನ್ನು ಬೆಳಗಿನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಬೆಳಗಿನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ, ಯಾವ ಸಮಾಧಿನೆಲೆಯನ್ನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿಯ ನೆಲೆಯನ್ನೇ ಅವನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಸಾಯಂಕಾಲ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ, ಆ ಸಮಾಧಿ ನೆಲೆಯನ್ನೇ ಅವನು ಸಾಯಂಕಾಲ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಅದು ಹೇಗೆಂದರೆ, ಆಯುಷ್ಮಂತ ಮೊಗ್ಗಲ್ಲಾನ, ರಾಜ ಅಥವಾ ರಾಜನ ಮಹಾಮಂತ್ರಿ ಅನೇಕ ವಿಧದ ಬಣ್ಣದ ದಿರಿಸುಗಳಿಂದ ತುಂಬಿದ ದಿರಿಸಿನ ಭಂಡಾರ ಹೊಂದಿರುವಂತೆ ಹಾಗೂ ಅವನು ಯಾವ ಜೊತೆ ದಿರಿಸನ್ನು ಧರಿಸಬೇಕೆಂದು ಬೆಳಗಿನ ಸಮಯದಲ್ಲಿ ಅಪೇಕ್ಷಿಸಿದರೆ ಅವನು ಆ ಜೊತೆಯ ದಿರಿಸನ್ನು ಬೆಳಗಿನ ಸಮಯದಲ್ಲಿ ಧರಿಸಿಕೊಳ್ಳುತ್ತಾನೆ, ಅವನು ಯಾವ ಜೊತೆ ದಿರಿಸನ್ನು ಮಧ್ಯಾಹ್ನದ ಸಮಯದಲ್ಲಿ ಅಪೇಕ್ಷಿಸಿದರೆ ಅವನು ಆ ಜೊತೆಯ ದಿರಿಸನ್ನು ಮಧ್ಯಾಹ್ನದ ಸಮಯದಲ್ಲಿ ಧರಿಸಿಕೊಳ್ಳುತ್ತಾನೆ, ಅವನು ಯಾವ ಜೊತೆ ದಿರಿಸನ್ನು ಧರಿಸಬೇಕೆಂದು ಸಾಯಂಕಾಲದ ಸಮಯದಲ್ಲಿ ಅಪೇಕ್ಷಿಸಿದರೆ ಅವನು ಆ ಜೊತೆಯ ದಿರಿಸನ್ನು ಸಾಯಂಕಾಲ ಸಮಯದಲ್ಲಿ ಧರಿಸಿಕೊಳ್ಳುತ್ತಾನೆ; ಅದೇರೀತಿಯಲ್ಲಿ, ಆಯುಷ್ಮಂತ ಮೊಗ್ಗಲ್ಲಾನ, ಭಿಕ್ಷುವು ಯಾವ ಸಮಾಧಿ ನೆಲೆಯನ್ನು ಬೆಳಗಿನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಬೆಳಗಿನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಸಾಯಂಕಾಲ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾದಿ ನೆಲೆಯನ್ನೇ ಅವನು ಸಾಯಂಕಾಲ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಆಯುಷ್ಮಂತ ಮೊಗ್ಗಲ್ಲಾನ, ಈ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” ಎಂದು.</p>
    <h2>2. ಅವರುಗಳು ಭಗವಾನರಿಗೆ ತಿಳಿಸಿದರು</h2>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>9. ಆಗ ಆಯುಷ್ಮಂತ ಸಾರಿಪುತ್ರರು ಅಲ್ಲಿದ್ದ ಆಯುಷ್ಮಂತರುಗಳಿಗೆ ಹೀಗೆ ಹೇಳಿದರು- “ಆಯುಷ್ಮಂತರುಗಳೇ, ನಾವುಗಳೆಲ್ಲರೂ ನಮಗೆ ತಿಳಿದುಬಂದಂತೆ ಇದರ ವಿಚಾರವಾಗಿ ವಿವರಣೆ ಮಾಡಿದ್ದೇವೆ. ಆಯುಷ್ಮಂತರುಗಳೇ, ನಾವು ಭಗವಾನರೆಡೆಗೆ ಹೋಗೋಣ, ಅವರೆಡೆಗೆ ಹೋಗಿ ಎಲ್ಲ ವಿಷಯವನ್ನು ಭಗವಾನರಿಗೆ ತಿಳಿಸೋಣ, ಭಗವಾನರು ಹೇಗೆ ವಿವರಿಸುತ್ತಾರೋ ಹಾಗೆ ನಾವುಗಳು ಅರಿತುಕೊಳ್ಳೋಣ” ಎಂದು. “ಹಾಗೆಯೇ ಆಗಲಿ, ಆಯುಷ್ಮಂತರೇ” ಎಂದು ಆ ಎಲ್ಲ ಆಯುಷ್ಮಂತರುಗಳು ಆಯುಷ್ಮಂತ ಸಾರಿಪುತ್ರರಿಗೆ ಉತ್ತರಿಸಿದರು. ಆಗ ಆ ಆಯುಷ್ಮಂತರುಗಳೆಲ್ಲ ಎಲ್ಲಿ ಭಗವಾನರಿದ್ದರೋ ಅಲ್ಲಿಗೆ ಬಂದರು. ಹತ್ತಿರಕ್ಕೆ ಬಂದು ಭಗವಾನರಿಗೆ ನಮಿಸಿ ಒಂದೆಡೆ ಕುಳಿತುಕೊಂಡರು. ಒಂದೆಡೆ ಕುಳಿತನಂತರ ಆಯುಷ್ಮಂತ ಸಾರಿಪುತ್ರ ಭಗವಾನರಿಗೆ ಹೀಗೆ ಹೇಳಿದರು- “ಭಂತೆ! ಇಲ್ಲಿ ಆಯುಷ್ಮಂತ ರೇವತ ಮತ್ತು ಆಯುಷ್ಮಂತ ಆನಂದ ಧರ್ಮವನ್ನು ಕೇಳಿಕೊಳ್ಳುವುದಕ್ಕಾಗಿ ನನ್ನಲ್ಲಿಗೆ ಬಂದರು. ಭಂತೇ, ಆಯುಷ್ಮಂತ ರೇವತ ಮತ್ತು ಆಯುಷ್ಮಂತ ಆನಂದ ದೂರದಿಂದ ಬರುತ್ತಿರುವುದನ್ನು ನಾನು ಕಂಡೆ. ಕಂಡನಂತರ ಆಯುಷ್ಮಂತ ಆನಂದರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಆನಂದ, ಆಗಮಿಸಲಿ! ಭಗವಾನರ ಸಹಾಯಕ, ಭಗವಾನರ ಸಹಚರ ಆಯುಷ್ಮಂತ ಆನಂದರಿಗೆ ಸ್ವಾಗತ! ರಮ್ಯವಾಗಿದೆ ಆಯುಷ್ಮಂತ ಆನಂದ, ಈ ಗೋಸಿಂಗ ಸಾಲವನ, ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಗಂಧ ಹರಡಿದೆ. ಆಯುಷ್ಮಂತ ಆನಂದ, ಯಾವ ಬಗೆಯ ಭಿಕ್ಷು ಈ ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?’ ಎಂದು.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>“ಹೀಗೆ ಹೇಳಿದ ಮೇಲೆ ಭಂತೇ, ಆಯುಷ್ಮಂತ ಆನಂದ ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಸಾರಿಪುತ್ರ, ಇಲ್ಲಿ ಭಿಕ್ಷುವು ಬಹಳ ಕೇಳಿ ಕಲಿತವನು, ಕೇಳಿ ಕಲಿತಿರುವುದನ್ನು ಮನನ ಮಾಡಿದವನು... ಅಡಗಿರುವ ಆಂತರಿಕ ಪ್ರವೃತ್ತಿಯನ್ನು ಕಿತ್ತುಹಾಕುವ ರೀತಿಯಲ್ಲಿ, ಆಯುಷ್ಮಂತ ಸಾರಿಪುತ್ರ, ಈ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” ಎಂದು.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>“ಒಳ್ಳೆಯದು, ಒಳ್ಳೆಯದು ಸಾರಿಪುತ್ರ ! ಆನಂದ ಯಾವರೀತಿಯಲ್ಲಿ ವಿವರಿಸಬೇಕಿತ್ತೋ ಅದೇ ಸರಿಯಾದ ರೀತಿಯಲ್ಲಿ ವಿವರಿಸಿದ್ದನೆ. ಸಾರಿಪುತ್ರ, ಆನಂದನು ಬಹಳ ಕೇಳಿ ಕಲಿತವನು, ಕೇಳಿ ಕಲಿತದ್ದನ್ನು, ಮನನ ಮಾಡುವನು. ಕೇಳಿ ಕಲಿತದ್ದನ್ನು ಗ್ರಹಣ ಮಾಡುವನು. ಯಾವ ಧರ್ಮ ವಿಷಯವು ಆರಂಭದಲ್ಲೂ ಕಲ್ಯಾಣದಾಯಕ, ಮಧ್ಯದಲ್ಲೂ ಕಲ್ಯಾಣದಾಯಕ, ಅಂತ್ಯದಲ್ಲೂ ಕಲ್ಯಾಣದಾಯಕ. ಪರಿಪೂರ್ಣವಾದ, ಪರಿಶುದ್ಧವಾದ ಬ್ರಹ್ಮಚರಿಯ ಜೀವನವನ್ನು ತನ್ನ ಅಕ್ಷರ ಮತ್ತು ಅರ್ಥದಲ್ಲೂ ನಿರ್ದೇಶಿಸುವುದೋ, ಅಂಥಹ ಧರ್ಮ ವಿಷಯಗಳನ್ನು ಬಹಳಷ್ಟು ಕೇಳಿ ಕಲಿತವನಾಗುತ್ತಾನೆ, ಮನನ ಮಾಡಿದವನಾಗುತ್ತಾನೆ. ಮಾತಿನಲ್ಲಿಯೂ ಗ್ರಹಿಸಿ ಮಾನಸಿಕವಾಗಿಯೂ ಗ್ರಹಿಸುತ್ತಾನೆ. ಸರಿಯಾದ ದೃಷ್ಟಿಯಿಂದಲೂ ಕೂಡ ಗ್ರಹಿಸುತ್ತಾನೆ. ಸರಿಯಾದ ದೃಷ್ಟಿಯಿಂದಲೂ ಕೂಡ ಗ್ರಹಿಸುತ್ತಾನೆ. ಅವನು ಪರಿಪಕ್ವವಾದ ಪದವಾಕ್ಯಗಳಿಂದ ಕೂಡಿದ ಅಡಗಿರುವ ಆಂತರಿಕ ಪ್ರವೃತ್ತಿಯನ್ನು ಕಿತ್ತು ಹಾಕುವ ರೀತಿಯಲ್ಲಿ. ಈ ಧರ್ಮವನ್ನು ನಾಲ್ಕು ವಿಧ ಪರಿವಾರದವರಿಗೂ ಉಪದೇಶಿಸುತ್ತಾನೆ.”</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>10. “ಭಂತೆ, ಹೀಗೆ ಹೇಳಿದ ಮೇಲೆ ನಾನು ಆಯುಷ್ಮಂತ ರೇವತರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ರೇವತ, ವಿವರಿಸು... ಆಯುಷ್ಮಂತ ರೇವತ, ಯಾವಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?’ ಎಂದು. ಹೀಗೆ ಹೇಳಿದಮೇಲೆ ಭಂತೆ, ಆಯುಷ್ಮಂತ ರೇವತ ಹೀಗೆ ಹೇಳಿದರು- ‘ಆಯುಷ್ಮಂತ ಸಾರಿಪುತ್ರ, ಇಲ್ಲಿ... ಶೋಭಾಯಮಾನನಾಗುವನು” ಎಂದು. “ಒಳ್ಳೆಯದು, ಒಳ್ಳೆಯದು ಸಾರಿಪುತ್ರ ! ರೇವತ ಯಾವರೀತಿ ವಿವರಿಸಬೇಕಿತ್ತೋ ಅದೇ ಸರಿ ರೀತಿಯಲ್ಲಿ ವಿವರಿಸಿದ್ದಾನೆ. ಸಾರಿಪುತ್ರ, ರೇವತನು ಏಕಾಂತ ಧ್ಯಾನ ಸಾಧನೆಗಾಗಿ ಆಶಿಸುವವನು, ಏಕಾಂತ ಧ್ಯಾನ ಸಾಧನೆಯಿಂದಲೇ ಸಂತೋಷ ಪಡೆಯುವವನು. ಅಂತರಂಗದಲ್ಲೂ ಮಾನಸಿಕ ಪ್ರಶಾಂತತೆಯನ್ನು ಬಯಸಿರುವವನು, ಅವನ ಸಮಾಧಿಯು ನಿರಾತಂಕವಾಗಿರುವಂಥದ್ದು. ವಿಪಸ್ಸನಾ ಜ್ಞಾನವನ್ನು ಪಡೆದಿರುವಂತಹವನು. ಶೂನ್ಯವಾದ ಸ್ಥಳಗಳನ್ನು ಜಾಗೃತಗಳಿಸುವವನು” ಎಂದು.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>11. “ಭಂತೇ, ಹೀಗೆ ಹೇಳಿದಮೇಲೆ ನಾನು ಆಯುಷ್ಮಂತ ಅನುರುದ್ಧರಿಗೆ ಹೀಗೆ ಹೇಳಿದನು- ‘ಆಯುಷ್ಮಂತ ಅನುರುದ್ಧ ವಿವರಿಸು... ಯಾವಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?’ ಎಂದು. ಭದಂತರೇ, ಹೀಗೆ ಹೇಳಿದಮೇಲೆ, ಆಯುಷ್ಮಂತ ಅನುರುದ್ಧ ನನಗೆ ಹೀಗೆ ಹೇಳಿದರು... ಇಲ್ಲಿ ಭಿಕ್ಷುವು ದಿವ್ಯದೃಷ್ಟಿಯಿಂದ... ಶೋಭಾಯಮಾನನಾಗುವನು” ಎಂದು. “ಒಳ್ಳೆಯದು, ಒಳ್ಳೆಯದು ಸಾರಿಪುತ್ರ ! ಅನುರುದ್ಧ ಯಾವ ರೀತಿಯಲ್ಲಿ ವಿವರಿಸಬೇಕಿತ್ತೋ ಅದೇ ಸರಿ ರೀತಿಯಲ್ಲಿ ವಿವರಿಸಿದ್ದಾನೆ. ಸಾರಿಪುತ್ತ, ಅನುರುದ್ಧನು ಮಾನವ ದೃಷ್ಟಿಗೆ ಮಿಗಿಲಾಗಿ ಪರಿಶುದ್ಧವಾದ ದಿವ್ಯದೃಷ್ಟಿಯಿಂದ ಸಾವಿರ ಲೋಕಗಳನ್ನು ಕಾಣುವಂತಹವನು.” ಎಂದು.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>12. ಭಂತೆ, ಹೀಗೆ ಹೇಳಿದ ಮೇಲೆ ನಾನು ಆಯುಷ್ಮಂತ ಮಹಾಕಸ್ಸಪರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಮಹಾಕಸ್ಸಪ, ರಮ್ಯವಾಗಿದೆ, ಆಯುಷ್ಮಂತ ಮಹಾಕಸ್ಸಪ, ಈ ಗೋಸಿಂಗ ಸಾಲವನ ಚಂದ್ರನ ಬೆಳಕು ರಾತ್ರಿಯನ್ನು ಬೆಳಗಿಸಿದೆ, ಸಾಲ ಮರಗಳೆಲ್ಲ ಮೈ ಅರಳಿ ನಿಂತಿವೆ. ಎಲ್ಲಕಡೆ ದಿವ್ಯವಾದ ಸುಂಗಂಧ ಹರಡಿದೆ. ಆಯುಷ್ಮಂತ ಮಹಾಕಸ್ಸಪ, ಯಾವಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?’ ಎಂದು. ಭಂತೆ ಹೀಗೆ ಹೇಳಿದ ಮೇಲೆ ಆಯುಷ್ಮಂತ ಮಹಾಕಸ್ಸಪ ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಸಾರಿಪುತ್ರ, ಇಲ್ಲಿ ಯಾವ ಭಿಕ್ಷುವು ತಾನು ಅರಣ್ಯವಾಸಿಯಾಗಿದ್ದು, ಅರಣ್ಯವಾಸದ ಜೀವನವನ್ನು ಪ್ರಶಂಸಿಸುವವನು, ತಾನು ಭಿಕ್ಷಾನ್ನ ಜೀವಿತ ನಡೆಸುವವನಾಗಿದ್ದು, ಭಿಕ್ಷಾನ್ನ ಜೀವಿತವನ್ನು ಪ್ರಶಂಸಿಸುವನು. ತಾನು ಬೇಡದೆ ಬಂದ ಉಳಿದ ಬಟ್ಟೆಯನ್ನು ಧರಿಸುವವನಾಗಿದ್ದು, ಬೇಡದೆ ಬಂದ ಉಳಿದ ಬಟ್ಟೆ ಧರಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಮೂರು ಕಾಷಾಯ ವಸ್ತ್ರಗಳನ್ನು (ಚೀವರಗಳನ್ನು) ಉಪಯೋಗಿಸುವವನಾಗಿದ್ದು, ಮೂರು ಕಾಷಾಯವಸ್ತ್ರಗಳನ್ನು ಉಪಯೋಗಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಕಡಿಮೆ ಇಚ್ಛೆಗಳನ್ನು ಉಳ್ಳವನಾಗಿದ್ದು ಕಡಿಮೆಯಾಗಿ ಇಚ್ಛಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಸಂತುಷ್ಟನಾಗಿದ್ದು ಸಂತುಷ್ಟತೆಯನ್ನು ಪ್ರಶಂಸಿಸುವನು, ತಾನು ಏಕಾಂತವಾಸಿಯಾಗಿದ್ದು ಏಕಾಂತತೆಯನ್ನು ಪ್ರಶಂಸಿಸುವನು, ತಾನು ಗುಂಪಾಗಿ ವಾಸಿಸುವನಾಗಿಲ್ಲದೆ ಗುಂಪಾಗಿ ವಾಸಿಸದಿರುವುದನ್ನು ಪ್ರಶಂಸಿಸುವನು. ತಾನು ಪ್ರಯತ್ನಶೀಲನಾಗಿದ್ದು ಪ್ರಯತ್ನಶೀಲತೆಯನ್ನು ಪ್ರಶಂಶಿಸುವನು, ತಾನು ಶೀಲಸಂಪನ್ನನಾಗಿದ್ದು ಶೀಲಸಂಪನ್ನತೆಯನ್ನು ಪ್ರಶಂಸಿಸುವನು. ತಾನು ಸಮಾಧಿಸಂಪನ್ನನಾಗಿದ್ದು ಸಮಾಧಿ ಸಂಪನ್ನತೆಯನ್ನು ಪ್ರಶಂಸಿಸುವನು, ತಾನು ಪ್ರಜ್ಞಾಸಂಪನ್ನನಾಗಿದ್ದು ಪ್ರಜ್ಞಾಸಂಪನ್ನತೆಯನ್ನು ಪ್ರಶಂಸಿಸುವನು. ತಾನು ವಿಮುಕ್ತಿ ಸಂಪನ್ನನಾಗಿದ್ದು ವಿಮುಕ್ತಿ ಸಂಪನ್ನತೆಯನ್ನು ಪ್ರಶಂಸಿಸುವನು. ತಾನು ವಿಮುಕ್ತಿ ಜ್ಞಾನದರ್ಶನ ಸಂಪನ್ನನಾಗಿದ್ದು ವಿಮುಕ್ತಿ ಜ್ಞಾನದರ್ಶನ ಸಂಪನ್ನತೆಯನ್ನು ಪ್ರಶಂಸಿಸುವನು. ಈ ಬಗೆಯ ಭಿಕ್ಷು ಆಯುಷ್ಮಂತ ಸಾರಿಪುತ್ತ, ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು’ ಎಂದು.</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>“ಒಳ್ಳೆಯದು, ಒಳ್ಳೆಯದು ಸಾರಿಪುತ್ರ ! ಕಸ್ಸಪ ಯಾವ ರೀತಿಯಲ್ಲಿ ವಿವರಿಸಬೇಕಿತ್ತೋ ಅದೇ ಸರಿ ರೀತಿಯಲ್ಲಿ ವಿವರಿಸಿದ್ದಾನೆ. ಸಾರಿಪುತ್ರ, ಕಸ್ಸಪನೇ ಅರಣ್ಯವಾಸಿಯಾಗಿರುವವನು ಅರಣ್ಯ ವಾಸವನ್ನು ಹೇಳುತ್ತಾನೆ, ಸ್ವತಃ ಪಿಂಡಪಾತವನ್ನು ಸೇವಿಸುವವನು ಪಿಂಡಪಾತವನ್ನು ಪ್ರಶಂಸಿಸುತ್ತಾನೆ, ತಾನು ಬೇಡದೆ ಬಂದ ಉಳಿದ ಬಟ್ಟೆಯನ್ನು ಧರಿಸುವವನಾಗಿದ್ದು, ಬೇಡದೆ ಬಂದ ಉಳಿದ ಬಟ್ಟೆ ಧರಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಮೂರು ಕಾಷಾಯ ವಸ್ತ್ರಗಳನ್ನು (ಚೀವರಗಳನ್ನು) ಉಪಯೋಗಿಸುವವನಾಗಿದ್ದು, ಮೂರು ಕಾಷಾಯವಸ್ತ್ರಗಳನ್ನು ಉಪಯೋಗಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಕಡಿಮೆ ಇಚ್ಛೆಗಳನ್ನು ಉಳ್ಳವನಾಗಿದ್ದು ಕಡಿಮೆಯಾಗಿ ಇಚ್ಛಿಸುವಿಕೆಯನ್ನು ಪ್ರಶಂಸಿಸುವನು, ತಾನು ಸಂತುಷ್ಟನಾಗಿದ್ದು ಸಂತುಷ್ಟತೆಯನ್ನು ಪ್ರಶಂಸಿಸುವನು, ತಾನು ಏಕಾಂತವಾಸಿಯಾಗಿದ್ದು ಏಕಾಂತತೆಯನ್ನು ಪ್ರಶಂಸಿಸುವನು, ತಾನು ಗುಂಪಾಗಿ ವಾಸಿಸುವನಾಗಿಲ್ಲದೆ ಗುಂಪಾಗಿ ವಾಸಿಸದಿರುವುದನ್ನು ಪ್ರಶಂಸಿಸುವನು. ತಾನು ಪ್ರಯತ್ನಶೀಲನಾಗಿದ್ದು ಪ್ರಯತ್ನಶೀಲತೆಯನ್ನು ಪ್ರಶಂಶಿಸುವನು, ತಾನು ಶೀಲಸಂಪನ್ನನಾಗಿದ್ದು ಶೀಲಸಂಪನ್ನತೆಯನ್ನು ಪ್ರಶಂಸಿಸುವನು. ತಾನು ಸಮಾಧಿಸಂಪನ್ನನಾಗಿದ್ದು ಸಮಾಧಿ ಸಂಪನ್ನತೆಯನ್ನು ಪ್ರಶಂಸಿಸುವನು, ತಾನು ಪ್ರಜ್ಞಾಸಂಪನ್ನನಾಗಿದ್ದು ಪ್ರಜ್ಞಾಸಂಪನ್ನತೆಯನ್ನು ಪ್ರಶಂಸಿಸುವನು. ತಾನೇ ವಿಮುಕ್ತಿ ಜ್ಞಾನದರ್ಶನ ಸಂಪನ್ನನ್ನು ವಿಮುಕ್ತಿ ಜ್ಞಾನ ಸಂಪನ್ನತೆಯನ್ನು ಪ್ರಶಂಶಿಸುವವನು. ಈ ಬಗೆಯ ಭಿಕ್ಷು ಆಯುಷ್ಮಂತ ಸಾರಿಪುತ್ತ, ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” ಎಂದು.</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>13. ಭಂತೆ, ಹೀಗೆ ಹೇಳಿದ ಮೇಲೆ ನಾನು ಆಯುಷ್ಮಂತ ಮಹಾಮೊಗ್ಗಲ್ಲಾನರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಮಹಾಮೊಗ್ಗಲ್ಲಾನ ವಿವರಿಸು... ಯಾವಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು?’ ಎಂದು. ಭಂತೆ ಹೀಗೆ ಹೇಳಿದ ಮೇಲೆ ಆಯುಷ್ಮಂತ ಮಹಾಮೊಗ್ಗಲ್ಲಾನ ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಸಾರಿಪುತ್ರ, ಇಲ್ಲಿ ಇಬ್ಬರು ಭಿಕ್ಷುಗಳು ಧರ್ಮದ ಉನ್ನತ ವಿಷಯಗಳ ಬಗ್ಗೆ ಮಾತುಗಳನ್ನಾಡುತ್ತಾರೆ... ಶೋಭಾಯಮಾನನಾಗುವನು” ಎಂದು.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>“ಒಳ್ಳೆಯದು, ಒಳ್ಳೆಯದು ಸಾರಿಪುತ್ರ ! ಮೊಗ್ಗಲ್ಲಾನ ಯಾವ ರೀತಿಯಲ್ಲಿ ವಿವರಿಸಬೇಕಿತ್ತೋ ಅದೇ ಸರಿ ರೀತಿಯಲ್ಲಿ ವಿವರಿಸಿದ್ದಾನೆ. ಸಾರಿಪುತ್ರ, ಮೊಗ್ಗಲ್ಲಾನ ಧರ್ಮವನ್ನು ಚರ್ಚಿಸುವವನು” ಎಂದು.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>14. ಹೀಗೆ ಹೇಳಿದ ಮೇಲೆ ಆಯುಷ್ಮಂತ ಮಹಾಮೊಗ್ಗಲ್ಲಾನರು ಭಗವಾನರಿಗೆ ಹೀಗೆ ಹೇಳಿದರು- “ಭಂತೆ, ನಂತರದಲ್ಲಿ ನಾನು ಆಯುಷ್ಮಂತ ಸಾರಿಪುತ್ರರಿಗೆ ಹೀಗೆ ಹೇಳಿದನು- ‘ಆಯುಷ್ಮಂತ ಸಾರಿಪುತ್ರ, ನಾವೆಲ್ಲರೂ ನಮಗೆ ತಿಳಿದಿರುವ ರೀತಿಯಲ್ಲಿ ಇದರ ವಿಚಾರವಾಗಿ ವಿವರಣೆ ಮಾಡಿದ್ದೇವೆ. ಇದೇ ವಿಷಯವಾಗಿ ನಾನು ಆಯುಷ್ಮಂತ ಸಾರಿಪುತ್ರರನ್ನು ಕೇಳುತ್ತಿದ್ದೇನೆ- ಆಯುಷ್ಮಂತ ಸಾರಿಪುತ್ರ, ಗೋಸಿಂಗ ಸಾಲವನಕ್ಕೆ ಯಾವ ಬಗೆಯ ಭಿಕ್ಷು ಶೋಭಾಯಮಾನನಾಗುವನು’ ಎಂದು. ಹೀಗೆ ಹೇಳಿದ ಮೇಲೆ ಆಯುಷ್ಮಂತ ಸಾರಿಪುತ್ರರು ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಮೊಗ್ಗಲ್ಲಾನ, ಇಲ್ಲಿ ಯಾವ ಭಿಕ್ಷುವು ತನ್ನ ಮನಸ್ಸಿನ ಮೇಲೆ ಹಿಡಿತ ಇಟ್ಟುಕೊಂಡಿರುತ್ತಾನೆ, ಆದರೆ ಭಿಕ್ಷುವು ಮನಸ್ಸಿನ ಹಿಡಿತದಲ್ಲಿ ಇರುವುದಿಲ್ಲವೋ ಅವನು, ಯಾವ ಸಮಾಧಿ ನೆಲೆಯನ್ನು ಬೆಳಗಿನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಬೆಳಗಿನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ, ಯಾವ ಸಮಾಧಿನೆಲೆಯನ್ನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿಯ ನೆಲೆಯನ್ನೇ ಅವನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಸಾಯಂಕಾಲ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ, ಆ ಸಮಾಧಿ ನೆಲೆಯನ್ನೇ ಅವನು ಸಾಯಂಕಾಲ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಅದು ಹೇಗೆಂದರೆ, ಆಯುಷ್ಮಂತ ಮೊಗ್ಗಲ್ಲಾನ, ರಾಜ ಅಥವಾ ರಾಜನ ಮಹಾಮಂತ್ರಿ ಅನೇಕ ವಿಧದ ಬಣ್ಣದ ದಿರಿಸುಗಳಿಂದ ತುಂಬಿದ ದಿರಿಸಿನ ಭಂಡಾರ ಹೊಂದಿರುವಂತೆ ಹಾಗೂ ಅವನು ಯಾವ ಜೊತೆ ದಿರಿಸನ್ನು ಧರಿಸಬೇಕೆಂದು ಬೆಳಗಿನ ಸಮಯದಲ್ಲಿ ಅಪೇಕ್ಷಿಸಿದರೆ ಅವನು ಆ ಜೊತೆಯ ದಿರಿಸನ್ನು ಬೆಳಗಿನ ಸಮಯದಲ್ಲಿ ಧರಿಸಿಕೊಳ್ಳುತ್ತಾನೆ, ಅವನು ಯಾವ ಜೊತೆ ದಿರಿಸನ್ನು ಮಧ್ಯಾಹ್ನದ ಸಮಯದಲ್ಲಿ ಅಪೇಕ್ಷಿಸಿದರೆ ಅವನು ಆ ಜೊತೆಯ ದಿರಿಸನ್ನು ಮಧ್ಯಾಹ್ನದ ಸಮಯದಲ್ಲಿ ಧರಿಸಿಕೊಳ್ಳುತ್ತಾನೆ, ಅವನು ಯಾವ ಜೊತೆ ದಿರಿಸನ್ನು ಧರಿಸಬೇಕೆಂದು ಸಾಯಂಕಾಲದ ಸಮಯದಲ್ಲಿ ಅಪೇಕ್ಷಿಸಿದರೆ ಅವನು ಆ ಜೊತೆಯ ದಿರಿಸನ್ನು ಸಾಯಂಕಾಲ ಸಮಯದಲ್ಲಿ ಧರಿಸಿಕೊಳ್ಳುತ್ತಾನೆ; ಅದೇರೀತಿಯಲ್ಲಿ, ಆಯುಷ್ಮಂತ ಮೊಗ್ಗಲ್ಲಾನ, ಭಿಕ್ಷುವು ಯಾವ ಸಮಾಧಿ ನೆಲೆಯನ್ನು ಬೆಳಗಿನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಬೆಳಗಿನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಸಾಯಂಕಾಲ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾದಿ ನೆಲೆಯನ್ನೇ ಅವನು ಸಾಯಂಕಾಲ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಆಯುಷ್ಮಂತ ಮೊಗ್ಗಲ್ಲಾನ ಈ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” ಎಂದು.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>“ಒಳ್ಳೆಯದು, ಒಳ್ಳೆಯದು ಮೊಗ್ಗಲ್ಲಾನ! ಸಾರಿಪುತ್ತನು ಯಾವ ರೀತಿಯಲ್ಲಿ ವಿವರಿಸಬೇಕಿತ್ತೋ ಅದೇ ಸರಿಯಾದ ರೀತಿಯಲ್ಲಿ ವಿವರಿಸಿದ್ದಾನೆ. ಮೊಗ್ಗಲ್ಲಾನ ಸಾರಿಪುತ್ತನು ತನ್ನ ಮನಸ್ಸನ್ನು ಹಿಡಿತದಲ್ಲಿ ಇಟ್ಟುಕೊಂಡಿರುವವನು, ಹಾಗಲ್ಲದೇ ಅವನು ಮನಸ್ಸಿನ ಹಿಡಿತದಲ್ಲಿ ಇರುವವನಲ್ಲ, ಅವನು ಯಾವ ಸಮಾಧಿ ನೆಲೆಯನ್ನು ಬೆಳಗಿನ ಸಮಯದಲ್ಲಿ ಸಾದಿಸಬೇಕೆಂದು ಅಪೇಕ್ಷೆ ಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಬೆಳಗಿನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾಧಿ ನೆಲೆಯನ್ನೇ ಅವನು ಮಧ್ಯಾಹ್ನ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ. ಯಾವ ಸಮಾಧಿ ನೆಲೆಯನ್ನು ಸಾಯಂಕಾಲ ಸಮಯದಲ್ಲಿ ಸಾಧಿಸಬೇಕೆಂದು ಅಪೇಕ್ಷೆಪಡುತ್ತಾನೋ ಆ ಸಮಾದಿ ನೆಲೆಯನ್ನೇ ಅವನು ಸಾಯಂಕಾಲ ಸಮಯದಲ್ಲಿ ಸಾಧಿಸಿಕೊಳ್ಳುತ್ತಾನೆ” ಎಂದು.</p>
    <h2>3. ಭಗವಾನರಿಂದ ವಿವರಣೆ</h2>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>15. ಹೀಗೆ ಹೇಳಿದ ಮೇಲೆ ಆಯುಷ್ಮಂತ ಸಾರಿಪುತ್ರ, ಭಗವಾನರಿಗೆ ಹೀಗೆ ಹೇಳಿದರು- “ಭಂತೆ, ಯಾರು ಸರಿಯಾಗಿ ತಿಳಿಸಿದ್ದಾರೆ?” ಎಂದು.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>“ಸಾರಿಪುತ್ರ, ಎಲ್ಲರೂ ಒಬ್ಬರ ನಂತರ ಒಬ್ಬರು ಸರಿಯಾದ ರೀತಿಯಲ್ಲಿ ತಿಳಿಸಿದ್ದೀರಿ. ಈಗ ನನ್ನಿಂದಲೂ ಕೇಳಿ ಯಾವ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು ಎಂದು. ಸಾರಿಪುತ್ರ, ಇಲ್ಲಿ ಭಿಕ್ಷುವು ಭಿಕ್ಷಾಟನೆಯಿಂದ ಬಂದಮೇಲೆ ಭಿಕ್ಷಾನ್ನವನ್ನು ಸೇವಿಸಿದ ಮೇಲೆ ಪದ್ಮಾಸನದಲ್ಲಿ ಕುಳಿತುಕೊಂಡು ಶರೀರವನ್ನು ನೆಟ್ಟಗಿನ ಸಮಸ್ಥ ಸ್ಥಿತಿಯಲ್ಲಿರಿಸಿಕೊಂಡು ಮನಸ್ಸಿನ ಜಾಗೃತ ಸ್ಥಿತಿಯನ್ನು ಮುಮ್ಮುಖವಾಗಿ ನಿಲ್ಲಿಸಿಕೊಂಡು- ‘ನಾನು ಈ ಕುಳಿತಿರುವ ಪದ್ಮಾಸನ ಸ್ಥಿತಿಯನ್ನು ಆಸವಗಳಿಂದ ವಿಮುಕ್ತವಾದ ಚಿತ್ತಸ್ಥಿತಿಯನ್ನು ಸಿದ್ಧಿಸಿಕೊಳ್ಳುವವರೆಗೂ ಈ ಆಸನ ಬಿಟ್ಟು ಮೇಲೇಳುವುದಿಲ್ಲ’ ಎಂದು ಇರುವನೋ. ಸಾರಿಪುತ್ತ, ಈ ಬಗೆಯ ಭಿಕ್ಷು ಗೋಸಿಂಗ ಸಾಲವನಕ್ಕೆ ಶೋಭಾಯಮಾನನಾಗುವನು” 67 ಎಂದು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>ಭಗವಾನರು ಹೀಗೆ ಹೇಳಿದರು. ಸ್ಫೂರ್ತಿ ಪಡೆದ ಆ ಆಯುಷ್ಮಂತರುಗಳು ಭಗವಾನರ ನುಡಿಗೆ ಆನಂದಗೊಂಡರು.</p>
    <h2>ಇಲ್ಲಿಗೆ ಮಹಾಗೋಸಿಂಗ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>