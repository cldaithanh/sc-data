<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 13: ದುಃಖರಾಶಿಯ ದೀರ್ಘ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn13' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಸಿಂಹನಾದ ವರ್ಗ </li>
      </ul>
      <h1 class='sutta-title'>13. ದುಃಖರಾಶಿಯ ದೀರ್ಘ ಸುತ್ತ</h1>
    </header>

    <h2>1. ಭಗವಾನರ ಹಾಗೂ ಬೇರೆ ಮತಾವಲಂಬಿಗಳಿಗಿರುವ ವ್ಯತ್ಯಾಸ ಏನು?</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಶ್ರಾವಸ್ತಿಯ ಹತ್ತಿರದ ಅನಾಥಪಿಂಡಿಕನ ಜೇತವನದಲ್ಲಿದ್ದ ವಿಹಾರದಲ್ಲಿ ತಂಗಿದ್ದರು. ಆಗಲೇ ಅನೇಕ ಭಿಕ್ಷುಗಳು ಪೂರ್ವಾಹ್ನ ಸಮಯದಲ್ಲಿ ಕಾಷಾಯ ವಸ್ತ್ರವನ್ನು ಧರಿಸಿ ಮೇಲುಹೊದಿಕೆ ಭಿಕ್ಷಾಪಾತ್ರೆಯನ್ನು ತೆಗೆದುಕೊಂಡು ಶ್ರಾವಸ್ಥಿಯನ್ನು ಪ್ರವೇಶಿಸಿದ್ದರು. ಆಗ ಆ ಭಿಕ್ಷುಗಳಿಗೆ ಹೀಗೆ ಯೋಚನೆ ಬಂತು. ‘ಶ್ರಾವಸ್ಥಿಯಲ್ಲಿ ಭಿಕ್ಷಾಟನೆ ಮಾಡಲು ಬಹಳ ಮುಂಚೆ ಬಂದಿದ್ದೇವೆ, ಬೇರೆ ಮತಾಚಾರ್ಯ ಪರಿವ್ರಾಜಕರ ಆಶ್ರಮಕ್ಕೇಕೆ ನಾವು ಹೋಗಬಾರದು’ ಎಂದು. ಆವಾಗಲೇ ಆ ಭಿಕ್ಷುಗಳು ಬೇರೆ ಮತಾಚಾರ್ಯ ಪರಿವ್ರಾಜಕರ ಆಶ್ರಮವಿರುವಲ್ಲಿಗೆ ಹೋದರು; ಅಲ್ಲಿಗೆ ಹೋಗಿ ಬೇರೆ ಮತಾಚಾರ್ಯ ಪರಿವ್ರಾಜಕರೊಡನೆ ಸಂಬೋಧಿಸಿದರು. ಕುಶಲ ಹಾಗೂ ಕ್ಷೇಮ ಸಂಭಾಷಣೆಗಳನ್ನು ಮುಗಿಸಿ, ಒಂದೆಡೆಯಲ್ಲಿ ಕುಳಿತುಕೊಂಡರು. ಒಂದೆಡೆಯಲ್ಲಿ ಕುಳಿತಲ್ಲಿಯೇ ಆ ಭಿಕ್ಷುಗಳನ್ನು ಕುರಿತು ಆ ಬೇರೆ ಮತಾಚಾರ್ಯ ಪರಿವ್ರಾಜಕರು ಹೀಗೆ ಹೇಳಿದರು. “ಆಯುಷ್ಮಂತರೇ, ಶ್ರಮಣ ಗೋತಮರು ಕಾಮಗಳ ಪರಿಪೂರ್ಣ ಅರಿವನ್ನು ತಿಳಿಯಪಡಿಸುತ್ತಾರೆ, ನಾವೂ ಕೂಡ ಕಾಮಗಳ ಪರಿಪೂರ್ಣ ಅರಿವನ್ನು ತಿಳಿಸುತ್ತೇವೆ; ಆಯುಷ್ಮಂತರೇ, ಶ್ರಮಣ ಗೋತಮರು ರೂಪಗಳ ಪರಿಪೂರ್ಣ ಅರಿವನ್ನು ತಿಳಿಯಪಡಿಸುತ್ತಾರೆ, ನಾವೂ ಕೂಡ ರೂಪಗಳ ಪರಿಪೂರ್ಣ ಅರಿವನ್ನು ತಿಳಿಯಪಡಿಸುತ್ತೇವೆ; ಆಯುಷ್ಮಂತರೇ, ಶ್ರಮಣ ಗೋತಮರು ವೇದನಾಗಳ ಪರಿಪೂರ್ಣ ಅರಿವನ್ನು ತಿಳಿಯಪಡಿಸುತ್ತಾರೆ, ನಾವೂ ಕೂಡ ವೇದನಾಗಳ ಪರಿಪೂರ್ಣ ಅರಿವನ್ನು ತಿಳಿಯಪಡಿಸುತ್ತೇವೆ; ಆಯುಷ್ಮಂತರೇ, ಇದರಲ್ಲಿ ನಮಗೂ ಹಾಗೂ ಶ್ರಮಣಗೋತಮರಿಗೂ ಮಧ್ಯೆಯಿರುವ ವಿಶೇಷ, ಹೆಚ್ಚಳ ಅಥವಾ ವ್ಯತ್ಯಾಸ ಏನು - ಹೇಗೆಂದರೆ ಉಪದೇಶ ಮಾಡುವ ರೀತಿಯಲ್ಲಿಯೋ ಅಥವಾ ಉಪದೇಶದಲ್ಲಿಯೋ; ಅಥವಾ ಅನುಶಾಸನದ ರೀತಿಯಲ್ಲಿಯೋ ಅಥವಾ ಅನುಶಾಸನದಲ್ಲಿಯೋ?”200 ಎಂದು. ಆಗ ಆ ಭಿಕ್ಷುಗಳು ಆ ಬೇರೆ ಮತಾವಲಂಬಿ ಪರಿವ್ರಾಜಕರ ಮಾತಿಗೆ ಅಭಿನಂದಿಸಲೂ ಇಲ್ಲ ದೂಷಿಸಲೂ ಇಲ್ಲ. ಅಭಿನಂದಿಸದೆ ಹಾಗೂ ದೂಷಿಸದೆ ಆಸನದಿಂದ ಎದ್ದುಹೊರಟರು. “ಭಗವಾನರ ಸಮೀಪದಲ್ಲಿ ಈ ಮಾತುಗಳ ಅರ್ಥವನ್ನು ನಾವು ತಿಳಿದುಕೊಳ್ಳೋಣ” ಎಂದು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>2. ಆಗಲೇ ಆ ಭಿಕ್ಷುಗಳು ಶ್ರಾವಸ್ಥಿಯಲ್ಲಿ ಭಿಕ್ಷಾಟನೆ ಮಾಡಿ ಭಿಕ್ಷಾನ್ನ ಸೇವಿಸಿದ ನಂತರ, ಭಿಕ್ಷಾಟನೆಯಿಂದ ಹಿಂತಿರುಗಿ ಭಗವಾನರಿದ್ದಲ್ಲಿಗೆ ಹೋದರು; ಹತ್ತಿರ ಹೋಗಿ ಭಗವಾನರಿಗೆ ನಮಸ್ಕರಿಸಿ ಒಂದೆಡೆ ಕುಳಿತರು. ಒಂದೆಡೆ ಕುಳಿತ ಭಿಕ್ಷುಗಳು ಭಗವಾನರಿಗೆ ಹೀಗೆ ಹೇಳಿದರು- “ಭಂತೇ, ಇಲ್ಲಿ ನಾವು ಪೂರ್ವಾಹ್ನ ಸಮಯದಲ್ಲಿ ಕಾಷಾಯವಸ್ತ್ರವನ್ನು ಧರಿಸಿ ಮೇಲು ಹೊದಿಕೆ (ಹೊದ್ದು) ಭಿಕ್ಷಾಪಾತ್ರೆಯನ್ನು ತೆಗೆದುಕೊಂಡು ಶ್ರಾವಸ್ಥಿಗೆ ಭಿಕ್ಷೆಗಾಗಿ ಪ್ರವೇಶಿಸಿದೆವು. ಭಂತೇ! ಆಗ ನಾವುಗಳು ಹೀಗೆ ಯೋಚಿಸಿದೆವು - ‘ಶ್ರಾವಸ್ಥಿಯಲ್ಲಿ ಭಿಕ್ಷಾಟನೆ ಮಾಡಲು ಬಹಳ ಮುಂಚೆ ಬಂದಿದ್ದೇವೆ. ಬೇರೆ ಮತಾಚಾರ್ಯ ಪರಿವ್ರಾಜಕರ ಆಶ್ರಮ ಎಲ್ಲಿದೆಯೋ ಅಲ್ಲಿಗೆ ನಾವೇಕೆ ಹೋಗಬಾರದು’ ಎಂದು. ಭಂತೇ! ಆಗಲೇ ನಾವು ಆ ಬೇರೆ ಮತಾಚಾರ್ಯ ಪರಿವ್ರಾಜಕರ ಆಶ್ರಮಕ್ಕೆ ಹೋದೆವು; ಅಲ್ಲಿಗೆ ಹೋಗಿ ಬೇರೆ ಮತಾವಲಂಬಿ ಪರಿವ್ರಾಜಕರ ಜೊತೆಯಲ್ಲಿ ಸಂಭಾಷಿಸಿದೆವು; ಕುಶಲ ಹಾಗೂ ಕ್ಷೇಮ ಸಂಭಾಷಣೆಗಳನ್ನು ಮುಗಿಸಿ ಒಂದೆಡೆ ಕುಳಿತೆವು. ಭಂತೇ, ಒಂದೆಡೆ ಕುಳಿತಾದ ಮೇಲೆ ನಮಗೆ ಆ ಬೇರೆ ಮತಾಚಾರ್ಯ ಪರಿವ್ರಾಜಕರು ಹೀಗೆ ಹೇಳಿದರು- ‘ಆಯುಷ್ಮಂತರೇ, ಶ್ರಮಣ ಗೋತಮರು ಕಾಮಗಳು ಪರಿಪೂರ್ಣ ಅರಿವನ್ನು ತಿಳಿಸುತ್ತಾರೆ; ನಾವೂ ಕೂಡ ಕಾಮಗಳ ಪರಿಪೂರ್ಣ ಅರಿವನ್ನು ತಿಳಿಸುತ್ತೇವೆ; ಆಯುಷ್ಮಂತರೇ, ಶ್ರಮಣ ಗೋತಮರು ರೂಪಗಳ ಪರಿಪೂರ್ಣ ಅರಿವನ್ನು ತಿಳಿಸುತ್ತಾರೆ... ವ್ಯತ್ಯಾಸ ಏನು?... ಆನುಶಾಸನದ ರೀತಿಯಲ್ಲಿಯೋ ಅಥವಾ ಅನುಶಾಸನದಲ್ಲಿಯೋ?’ ಎಂದು. ಭಂತೆ, ಆಗ ನಾವು ಆ ಬೇರೆ ಮತಾಚಾರ್ಯ ಪರಿವ್ರಾಜಕರ ಮಾತನ್ನು ಅಭಿನಂದಿಸಲೂ ಇಲ್ಲ, ದೂಷಿಸಲೂ ಇಲ್ಲ. ಅಭಿನಂದಿಸದೆ, ದೂಷಿಸದೆ ಆಸನದಿಂದ ಎದ್ದು ಹೊರಟೆವು - ‘ಭಗವಾನರ ಸಮೀಪದಲ್ಲಿ ಈ ಮಾತುಗಳ ಅರ್ಥವನ್ನು ತಿಳಿದುಕೊಳ್ಳೋಣ” ಎಂದು.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>2. ಬೇರೆ ಮತಾವಲಂಬಿಗಳಿಗೆ ಅಗೋಚರವಾದದ್ದು</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>3. “ಭಿಕ್ಷುಗಳೇ, ಹೀಗೆ ಹೇಳುವ ಬೇರೆ ಮತಾವಲಂಬಿ ಪರಿವ್ರಾಜಕರಿಗೆ ಈ ರೀತಿ ಉತ್ತರಿಸಬೇಕು - ‘ಹೇ ಆಯುಷ್ಮಂತರೇ, ಕಾಮಗಳಿಂದ ತೃಪ್ತಿ ಹೇಗೆ, ಅಪಾಯ ಹೇಗೆ, ಬಿಡುಗಡೆ ಹೇಗೆ? ರೂಪಗಳಿಂದ ತೃಪ್ತಿ ಹೇಗೆ, ಅಪಾಯ ಹೇಗೆ, ಬಿಡುಗಡೆ ಹೇಗೆ? ವೇದನಾಗಳಿಂದ ತೃಪ್ತಿ ಹೇಗೆ, ಅಪಾಯ ಹೇಗೆ, ಬಿಡುಗಡೆ ಹೇಗೆ? ಭಿಕ್ಷುಗಳೇ, ಹೀಗೆ ಹೇಳಿದರೆ ಬೇರೆ ಮತಾವಲಂಬಿ ಪರಿವ್ರಾಜಕರ ಅರಿವಿಗೆ (ಇದು) ಅಗೋಚರವಾಗಿರುವುದಲ್ಲದೆ ಅವರು ತೊಂದರೆಗಳನ್ನು ಎದುರಿಸಬೇಕಾಗುತ್ತದೆ. ಇದಕ್ಕೆ ಏನು ಕಾರಣ? ಭಿಕ್ಷುಗಳೇ, ಇದು ಅವರಿಗೆ ಅಗೋಚರವಾದ್ದರಿಂದ. ದೇವರಿರಲಿ, ಮಾರನಿರಲಿ, ಬ್ರಹ್ಮನಿರಲಿ ಅಥವಾ ಶ್ರಮಣರಿರಲಿ, ಬ್ರಾಹ್ಮಣರಿರಲಿ, ಯಾವ ಜನರಿರಲಿ, ಯಾವ ರಾಜ ಮನುಷ್ಯರಿರಲಿ ಯಾರು ಈ ಪ್ರಶ್ನೆಗಳಿಗೆ ತಮ್ಮ ಉತ್ತರದಿಂದ ಮನಸ್ಸನ್ನು ಸಂತೋಷಪಡಿಸಬಹುದೋ ಅಂತಹ ಯಾರನ್ನೂ ಈ ಲೋಕದಲ್ಲಿ ನಾನು ಕಂಡಿಲ್ಲ; ತಥಾಗತರನ್ನು ಬಿಟ್ಟರೆ ಅಥವಾ ತಥಾಗತರ ಶ್ರಾವಕರನ್ನು ಬಿಟ್ಟರೆ, ಅಥವಾ ಇವರಿಂದ ಕೇಳಿದವರನ್ನು ಬಿಟ್ಟರೆ ಅಂಥ (ಉತ್ತರ ಕೊಡಬಹುದಾದವರನ್ನು) ಯಾರನ್ನೂ ಈ ಲೋಕದಲ್ಲಿ ಕಂಡಿಲ್ಲ.</p>
    <h2>3. ಕಾಮಗಳ ತೃಪ್ತಿ ಹೇಗೆ</h2>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>4. “ಮತ್ತೆ ಭಿಕ್ಷುಗಳೇ, ಕಾಮಗಳ ತೃಪ್ತಿ ಹೇಗೆ? ಭಿಕ್ಷುಗಳೇ, ಈ ಐದು ಕಾಮತಂತುಗಳಿವೆ. ಆ ಐದು ಯಾವುವು? ಕಣ್ಣಿನಿಂದ ತಿಳಿಯಬಹುದದ ರೂಪ - ಇಷ್ಟವಾದದ್ದು ಅಪೇಕ್ಷಿತವಾದದ್ದು, ಮುದಗೊಳಿಸುವಂತಹದ್ದು, ಪ್ರಿಯರೂಪವಾದದ್ದು, ಕಾಮಸಂಬಂಧವಾದದ್ದು, ರಾಗೋತ್ತೇಜನಗೊಳಿಸುವಂತದ್ದು. ಕಿವಿ (ಶ್ರೋತ) ಯಿಂದ ತಿಳಿಯಬಹುದಾದ ಸದ್ದು... ಮೂಗಿ (ಘ್ರಾಣ) ನಿಂದ ತಿಳಿಯಬಹುದಾದ (ಗಂಧ) ವಾಸನೆ... ನಾಲಿಗೆಯಿಂದ ತಿಳಿಯಬಹುದಾದ ರಸ... ಕಾಯದಿಂದ ತಿಳಿಯಬಹುದಾದ ಸ್ಪರ್ಶ, ಇಷ್ಟವಾದದ್ದು ಅಪೇಕ್ಷಿತವಾದದ್ದು, ಮುದಗೊಳಿಸುವಂತಹದ್ದು, ಪ್ರಿಯರೂಪವಾದದ್ದು, ಕಾಮಸಂಬಂಧವಾದದ್ದು, ರಾಗವನ್ನು ಉತ್ತೇಜನಗೊಳಿಸುವಂತಹದ್ದು. ಭಿಕ್ಷುಗಳೇ, ಇವೇ ಆ ಐದು ಕಾಮತಂತುಗಳು. ಭಿಕ್ಷುಗಳೇ, ಯಾವ ಈ ಐದು ಕಾಮತಂತುಗಳ ಮೂಲಕವೇ ಸುಖ, ಮನಸ್ಸಿಗೆ ಹಿತ ಉಂಟಾಗುತ್ತದೋ ಅದೇ ಕಾಮಗಳ ತೃಪ್ತಿ.</p>
    <h2>4. ಕಾಮಗಳಿಂದ ಅಪಾಯ ಹೇಗೆ</h2>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>5. “ಮತ್ತು ಭಿಕ್ಷುಗಳೇ, ಕಾಮಗಳಿಂದ ಅಪಾಯ ಹೇಗೆ? ಇಲ್ಲಿ ಭಿಕ್ಷುಗಳೇ, ಕುಲಪುತ್ರರು (ಗೃಹಸ್ಥರು) ಯಾವ ಉದ್ಯೋಗದಿಂದ ಜೀವನ ನಡೆಸುತ್ತಾರೋ-ಸುಂಕಿಗರಾಗಿರಲಿ, ಲೆಕ್ಕಿಗರಾಗಿರಲಿ, ಗಣಕಿಗಳಾಗಿರಲಿ, ಕೃಷಿಕರಾಗಿರಲಿ, ವಣಿಕರಾಗಿರಲಿ, ಗೊಲ್ಲರಾಗಿರಲಿ, ಬೇಡರಾಗಿರಲಿ, ರಾಜಕಾರ್ಯನಿರತರಾಗಿರಲಿ, ಬೇರೆ ಯಾವುದೇ ವಿಧ ಉದ್ಯೋಗದಲ್ಲಿದ್ದವರಾಗಿರಲಿ- ಅವರು ಚಳಿಯನ್ನೆದುರಿಸಬೇಕು, ಬೇಗೆಯನ್ನೆದುರಿಸಬೇಕು, ಗುಂಗೆಹುಳ-ಸೊಳ್ಳೆ, ಗಾಳಿ-ಬಿಸಿಲು, ಹರಿದಾಡುವ ಹುಳ-ಹುಪ್ಪಟೆಗಳ ಪೀಡೆಯನ್ನೆದುರಿಸಬೇಕು. ಹಸಿವು ಬಾಯಾರಿಕೆಯ ಕಾರಣವಾಗಿ ಮರಣದ ಗಂಡಾಂತರವನ್ನೆದುರಿಸಬೇಕು, ಭಿಕ್ಷುಗಳೇ, ಇವೇ ಕಾಮದಿಂದ ಇಲ್ಲಿ ಈಗಲೇ, ಆಗುವ ಅಪಾಯಗಳು, ಇದೇ ದುಃಖದ ರಾಶಿ; ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>“ಆದರೆ ಭಿಕ್ಷುಗಳೇ, ಆ ಕುಲಪುತ್ರರು ಈ ರೀತಿ ಶ್ರಮಪಟ್ಟರೆ, ಕಷ್ಟಪಟ್ಟರೆ, ಉದ್ಯಮಶೀಲರಾದರೆ ಅವರಿಗೆ ಸಂಪತ್ತು ಉತ್ಪಾದನೆಯಾಗುವುದಿಲ್ಲ. ಅವರು ಆಗ ಇವಕ್ಕೆ ಶೋಕಪಡುತ್ತಾರೆ, ಕೊರಗುತ್ತಾರೆ, ಅಳುತ್ತಾರೆ; ಎದೆ ಬಡಿದುಕೊಂಡು ಆಕ್ರಂದಿಸುತ್ತಾರೆ - ‘ನನ್ನ ಶ್ರಮವೆಲ್ಲಾ ವ್ಯರ್ಥವಾಯಿತು, ನನ್ನ ಉದ್ಯಮವೆಲ್ಲಾ ನಷ್ಟವಾಯಿತು’ ಎಂದು ಕ್ಷೋಭೆಗೊಳಗಾಗುತ್ತಾರೆ. ಭಿಕ್ಷುಗಳೇ, ಇದೇ ಕಾಮದಿಂದ ಇಲ್ಲಿ ಈಗಲೇ ಆಗುವ ಅಪಾಯಗಳು. ಇದೇ ದುಃಖದ ರಾಶಿ; ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>“ಆದರೆ ಭಿಕ್ಷುಗಳೇ, ಆ ಕುಲಪುತ್ರರು ಈ ರೀತಿ ಶ್ರಮಪಟ್ಟರೆ, ಕಷ್ಟಪಟ್ಟರೆ, ಉದ್ಯಮಶೀಲರಾದರೆ ಅವರಿಗೆ ಭೋಗ (ಸಂಪತ್ತು) ಉತ್ಪಾದನೆಯಾಗುತ್ತದೆ. ಆಗ ಈ ಸಂಪತ್ತನ್ನು ರಕ್ಷಿಸುವ ಕಾರಣಕ್ಕಾಗಿ ಅವರು ದುಃಖ-ದುಮ್ಮಾನವನ್ನು ಅನುಭವಿಸುತ್ತಾರೆ- ‘ನನ್ನ ಸಂಪತ್ತನ್ನು ರಾಜರು ತೆಗೆದುಕೊಳ್ಳುತ್ತಾರೋ ಏನೋ? ಕಳ್ಳರು ಅಪಹರಿಸು ತ್ತಾರೋ, ಬೆಂಕಿಯಿಂದ ನಾಶವಾಗುತ್ತದೇನೋ, ಪ್ರವಾಹದಿಂದ ಕೊಚ್ಚಿಹೋಗುತ್ತದೇನೋ, ಅಪ್ರಿಯ ದಾಯಾದಿಗಳು ನಾಶಮಾಡುತ್ತಾರೋ ಏನೋ’ ಎಂದು. ಅವರು ಈ ರೀತಿ ರಕ್ಷಿಸುವಾಗ, ಕಾಪಾಡುವಾಗ ಆ ಸಂಪತ್ತುಗಳು ರಾಜರಿಂದ ತೆಗೆದುಕೊಳ್ಳಲ್ಪಡುತ್ತವೆ ಅಥವಾ ಕಳ್ಳರು ಅಪಹರಿಸುತ್ತಾರೆ, ಅಥವಾ ಬೆಂಕಿ ಸುಟ್ಟುಹಾಕುತ್ತದೆ ಅಥವಾ ಪ್ರವಾಹದಿಂದ ಕೊಚ್ಚಿಹೋಗುತ್ತದೆ ಅಥವಾ ಅಪ್ರಿಯ ದಾಯಾದಿಗಳು ನಾಶಮಾಡುತ್ತಾರೆ. ಅದರಿಂದ ಅವರು ಹೀಗೆ ಶೋಕಪಡುತ್ತಾರೆ, ಕೊರಗುತ್ತಾರೆ, ಅಳುತ್ತಾರೆ, ಎದೆಬಡಿದುಕೊಂಡು ಆಕ್ರಂದಿಸುತ್ತಾರೆ, ಕ್ಷೋಭೆಗೊಳಗಾಗುತ್ತಾರೆ- ‘ನನಗೆ ಏನೇನೆಲ್ಲಾ ಇತ್ತು, ಅದೆಲ್ಲಾ ಹೋಯಿತು’ ಎಂದು. ಭಿಕ್ಷುಗಳೇ, ಇವೇ ಕಾಮಗಳಿಂದ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ; ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>6. “ಅಲ್ಲದೇ ಮತ್ತೆ ಭಿಕ್ಷುಗಳೇ, ಕಾಮಹೇತು ಕಾಮಮೂಲ ಕಾಮವೇ ನೆಲೆಯಾಗಿ ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ರಾಜರೂ ಕೂಡ ರಾಜರ ಜೊತೆ ಜಗಳ ಮಾಡುತ್ತಾರೆ, ಕ್ಷತ್ರಿಯರು ಕೂಡ ಕ್ಷತ್ರಿಯರ ಜೊತೆ ಜಗಳ ಮಾಡುತ್ತಾರೆ, ಬ್ರಾಹ್ಮಣರು ಕೂಡ ಬ್ರಾಹ್ಮಣರ ಜೊತೆ ಜಗಳ ಮಾಡುತ್ತಾರೆ, ಗೃಹಸ್ಥರು ಕೂಡ ಗೃಹಸ್ಥರ ಜೊತೆ ಜಗಳ ಮಾಡುತ್ತಾರೆ, ತಾಯಿಯು ಕೂಡ ಮಗನ ಜೊತೆ ಜಗಳ ಮಾಡುತ್ತಾಳೆ, ಮಗನೂ ಕೂಡ ತಾಯಿಯ ಜೊತೆ ಜಗಳ ಮಾಡುತ್ತಾನೆ, ತಂದೆ ಕೂಡ ಮಗನ ಜೊತೆ ಜಗಳ ಮಾಡುತ್ತಾನೆ, ಮಗನೂ ಕೂಡ ತಂದೆಯ ಜೊತೆ ಜಗಳ ಮಾಡುತ್ತಾನೆ, ಸಹೋದರರೂ ಕೂಡ ಸಹೋದರರ ಜೊತೆ ಜಗಳ ಮಾಡುತ್ತಾರೆ, ಸಹೋದರರೂ ಕೂಡ ಸಹೋದರಿಯರ ಜೊತೆ ಜಗಳ ಮಾಡುತ್ತಾರೆ, ಸಹೋದರಿಯರೂ ಕೂಡ ಸಹೋದರರ ಜೊತೆ ಜಗಳ ಮಾಡುತ್ತಾರೆ, ಸ್ನೇಹಿತರೂ ಕೂಡ ಸ್ನೇಹಿತರ ಜೊತೆ ಜಗಳ ಮಾಡುತ್ತಾರೆ. ಅವರು ಆ ಕಲಹಗಳಲ್ಲಿ ಕೂಗಾಟಗಳಲ್ಲಿ ವಿವಾದಗಳಲ್ಲಿ ಸಿಕ್ಕಿಕೊಂಡು ಪರಸ್ಪರ ಮುಷ್ಠಿ ಹಿಡಿದು ಆಕ್ರಮನ ಮಾಡುತ್ತಾರೆ, ಕಲ್ಲನ್ನು ಹಿಡಿದು ಕೂಡ ಆಕ್ರಮಣ ಮಾಡುತ್ತಾರೆ, ದಂಡವನ್ನು ಹಿಡಿದು ಕೂಡ ಆಕ್ರಮಣ ಮಾಡುತ್ತಾರೆ, ಆಯುಧಗಳನ್ನು ಹಿಡಿದು ಕೂಡ ಆಕ್ರಮನ ಮಾಡುತ್ತಾರೆ, ಅವರು ಅಲ್ಲಿ ಮರಣವನ್ನು ಕೂಡ ಹೊಂದುತ್ತಾರೆ ಅಥವಾ ಮರಣೋನ್ಮುಖವಾದ ದುಃಖವನ್ನು ಪಡೆಯುತ್ತಾರೆ. ಭಿಕ್ಷುಗಳೇ, ಇವೇ ಕಾಮದಿಂದ ಇಲ್ಲಿ ಈಗಲೇ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ; ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಕಾಮಹೇತು ಕಾಮಮೂಲ ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ, ಒರೆ-ಕತ್ತಿ ಹಿಡಿದುಕೊಂಡು, ಬಿಲ್ಲು-ಬಾಣವನ್ನು ಸನ್ನದ್ಧ ಮಾಡಿಕೊಂಡು, ಪರಸ್ಪರರೂ ವ್ಯೂಹ ಮಾಡಿಕೊಂಡು, ಸಂಗ್ರಾಮ ಮಾಡುತ್ತಾರೆ. ಬಿರುಸಾಗಿ ಬಾಣ ಬಿಡುವ ಮೂಲಕ, ಬರ್ಜಿಯನ್ನು ಕೂಡ ಎಸೆಯುವ ಮೂಲಕ, ಕತ್ತಿಯನ್ನು ಝಳಪಿಸುವ ಮೂಲಕ; ಅಲ್ಲಿ ಅವರು ಬಾಣಗಳಿಂದ ಗಾಯಗೊಳ್ಳುತ್ತಾರೆ, ಬರ್ಜಿಗಳಿಂದ ಗಾಯಗೊಳ್ಳುತ್ತಾರೆ; ಕತ್ತಿಯಿಂದ ಕತ್ತನ್ನು ಕತ್ತರಿಸುತ್ತಾರೆ, ಅವರು ಅಲ್ಲಿ ಮರಣ ಹೊಂದುತ್ತಾರೆ ಅಥವಾ ಮರಣೋನ್ಮುಖವಾದ ದುಃಖವನ್ನು ಪಡೆಯುತ್ತಾರೆ. ಭಿಕ್ಷುಗಳೇ, ಇವೇ ಕಾಮದಿಂದ ಇಲ್ಲೇ ಈಗಲೇ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಕಾಮಹೇತು, ಕಾಮಮೂಲ, ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ಒರೆ-ಕತ್ತಿ ಹಿಡಿದುಕೊಂಡು ಬಿಲ್ಲು-ಬಾಣವನ್ನು ಸನ್ನದ್ಧ ಮಾಡಿಕೊಂಡು ಜಾರುವ ಕೋಟೆಗಳನ್ನು ಆಕ್ರಮಿಸುತ್ತಾರೆ. ಬಿರುಸಾಗಿ ಬಾಣ ಬಿಡುವ ಮೂಲಕ, ಬರ್ಜಿಯನ್ನು ಎಸೆಯುವ ಮೂಲಕ, ಕತ್ತಿಯನ್ನು ಝಳಪಿಸುವುದರ ಮೂಲಕ, ಅಲ್ಲಿ ಅವರು ಬಾಣಗಳಿಂದ ಗಾಯಗೊಳ್ಳುತ್ತಾರೆ, ಬರ್ಜಿಗಳಿಂದ ಗಾಯಗೊಳ್ಳುತ್ತಾರೆ. ಅಥವಾ ಕುದಿಯುವ ಎಣ್ಣೆ ಎರಚುತ್ತಾರೆ, ಬಂಡೆ-ಕಬ್ಬಿಣದ ಗುಂಡು (ಮುಂತಾದ ಭಾರವಾದುದನ್ನು) ಎತ್ತಿಹಾಕುತ್ತಾರೆ. ಜಜ್ಜಿಸಿಬಿಡುತ್ತಾರೆ. ಕತ್ತಿಯಿಂದ ಕುತ್ತಿಗೆಯನ್ನು ಕತ್ತರಿಸುತ್ತಾರೆ. ಅವರು ಅಲ್ಲಿ ಮರಣ ಹೊಂದುತ್ತಾರೆ ಅಥವಾ ಮರಣೋನ್ಮುಖವಾದ ದುಃಖವನ್ನು ಪಡೆಯುತ್ತಾರೆ. ಭಿಕ್ಷುಗಳೇ, ಇದೇ ಕಾಮಗಳಿಂದ ಸಂಭವಿಸುವ ಅಪಾಯಗಳು. ಇದೇ ದುಃಖದ ರಾಶಿ. ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>7. “ಅಲ್ಲದೇ ಮತ್ತೆ ಭಿಕ್ಷುಗಳೇ, ಕಾಮಹೇತು, ಕಾಮಮೂಲ ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ಕನ್ನ ಹಾಕುತ್ತಾರೆ, ಕಳ್ಳತನ ಮಾಡುತ್ತಾರೆ, ದರೋಡೆಕೋರರಾಗುತ್ತಾರೆ, ಹೆದ್ದಾರಿ ಡಕಾಯಿತರಾಗುತ್ತಾರೆ, ವ್ಯಭಿಚಾರಿಗಳಾಗುತ್ತಾರೆ. ಅವರನ್ನು ರಾಜರು ಹಿಡಿಸಿ ನಾನಾರೀತಿಯ ಚಿತ್ರಹಿಂಸೆಗಳನ್ನು ಕೊಡಿಸುತ್ತಾರೆ- ಚಾಟಿಯಿಂದ ಹೊಡೆಸುತ್ತಾರೆ, ಬೆತ್ತದಿಂದ ಹೊಡೆಸುತ್ತಾರೆ, ಬಾರುಕೋಲಿನಿಂದ ಹೊಡೆಸುತ್ತಾರೆ, ಕೈಯನ್ನು ಕತ್ತರಿಸಿ ಹಾಕಿಸುತ್ತಾರೆ, ಕಾಲನ್ನು ಕತ್ತರಿಸಿ ಹಾಕಿಸುತ್ತಾರೆ, ಕೈ-ಕಾಲುಗಳೆರಡನ್ನೂ ಕತ್ತರಿಸಿ ಹಾಕಿಸುತ್ತಾರೆ, ಕಿವಿಯನ್ನು ಕತ್ತರಿಸಿ ಹಾಕಿಸುತ್ತಾರೆ, ಮೂಗನ್ನು ಕತ್ತರಿಸಿ ಹಾಕಿಸುತ್ತಾರೆ, ಕಿವಿ-ಮೂಗುಗಳೆರಡನ್ನೂ ಕತ್ತರಿಸಿ ಹಾಕಿಸುತ್ತಾರೆ; ಕುದಿಯುವ ಅಂಬಲಿಯನ್ನು ಪಾತ್ರೆಯಿಂದ (ಮೇಲೆ) ಹಾಕಿಸುತ್ತಾರೆ, ಶಂಖದ ರೀತಿಯಲ್ಲಿ (ಚರ್ಮ ಉರಿವಂತೆ) ತಲೆ ಬೋಳಿಸುತ್ತಾರೆ (ವಿಕೃತ) ರಾಹು ಮುಖದಂತೆ ಮಾಡಿಸುತ್ತಾರೆ, ಬೆಂಕಿಯ ಹಾರವನ್ನು ಹಾಕಿಸುತ್ತಾರೆ, ಕೈಗಳಿಗೆ ಉರಿವ ಬೆಂಕಿ ಹತ್ತಿಸುತ್ತಾರೆ, ಹರಿತವಾದ ಹುಲ್ಲಿನಂತಹುದರಿಂದ ಹಿಂಸಿಸುತ್ತಾರೆ, ತೊಗಟೆಯಂಥಹುದರಿಂದ ಅರೆಮೈಗೆ ತೊಡಿಸಿ (ಬೀದಿ) ಸುತ್ತಿಸುತ್ತಾರೆ, ಸಾರಂಗದಂತೆ (ಬಣ್ಣ ಬಳಿಸಿ) ಬೀದಿಗಳಲ್ಲಿ (ನಾಲ್ಕು ಕಾಲಿನಂತೆ) ಓಡಿಸುತ್ತಾರೆ, ಶರೀರಕ್ಕೆ ಕೊಕ್ಕೆ ಹಾಕಿಸುತ್ತಾರೆ, ದಂಡ ಶುಲ್ಕ ವಿಧಿಸುತ್ತಾರೆ, ಹುಲ್ಲಿನಂತೆ ಸಿವುಡುಗಟ್ಟಿಸಿ ಉರುಳಿಸುತ್ತಾರೆ,201 ಕುದಿಯುವ ಎಣ್ಣೆಯನ್ನು ಎರಚುತ್ತಾರೆ, ನಾಯಿಯಿಂದ ಕಚ್ಚಿಸಿ (ಮೈ) ಕೀಳಿಸುತ್ತಾರೆ, ಕತ್ತಿಯಿಂದ ಕುತ್ತಿಗೆಯನ್ನು ಕತ್ತರಿಸುತ್ತಾರೆ, ಜೀವಂತವಾಗಿ ಶೂಲಕ್ಕೇರಿಸುತ್ತಾರೆ, ಕತ್ತಿಯಿಂದ ತಲೆ ಕತ್ತರಿಸುತ್ತಾರೆ; ಅವರು ಅಲ್ಲಿಯೇ ಮರಣವನ್ನು ಕೂಡ ಹೊಂದುತ್ತಾರೆ ಅಥವಾ ಮರಣೋನ್ಮುಖ ದುಃಖವನ್ನು ಪಡೆಯುತ್ತಾರೆ. ಭಿಕ್ಷುಗಳೇ, ಇದೇ ಕಾಮಗಳಿಂದ ಸಂಭವಿಸುವ ಅಪಾಯಗಳು; ಇದೇ ದುಃಖದ ರಾಶಿ ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಕಾಮಹೇತು, ಕಾಮಮೂಲ ಕಾಮನೆಲೆ, ಈ ಎಲ್ಲಕ್ಕೂ ಕಾಮವೇ ಕಾರಣವಾಗಿ ಕಾಯದಿಂದ ಪಾಪಕರ್ಮಗಳನ್ನು ಮಾಡುತ್ತಾರೆ, ಮಾತಿನಿಂದ ಪಾಪಕರ್ಮಗಳನ್ನು ಮಾಡುತ್ತಾರೆ, ಮನಸ್ಸಿನಿಂದ ಪಾಪಕರ್ಮಗಳನ್ನು ಮಾಡುತ್ತಾರೆ. ಅವರು ಕಾಯದಿಂದ ಪಾಪಕರ್ಮಗಳನ್ನು ಮಾಡಿ, ಮಾತಿನಿಂದ ಪಾಪ ಕರ್ಮಗಳನ್ನು ಮಾಡಿ, ಮನಸ್ಸಿನಿಂದ ಪಾಪಕರ್ಮಗಳನ್ನು ಮಾಡಿ ದೇಹವನ್ನು ಬಿಟ್ಟವರಗಿ ಸಾವಿನ ನಂತರ ಅಪಾಯ ಲೋಕದಲ್ಲಿ ದುರ್ಗತಿಗೆ (ಪಾತಕಕ್ಕೆ)202 ಜಾರಿ, ನರಕದಲ್ಲಿ ಮರುಹುಟ್ಟು ಪಡೆಯುತ್ತಾರೆ. ಭಿಕ್ಷುಗಳೇ, ಇವೇ ಕಾಮದ ಅಪಾಯಗಳು, ದುಃಖದ ರಾಶಿ, ಕಾಮಹೇತು, ಕಾಮಮೂಲ, ಕಾಮನೆಲೆ, ಕಾಮವೇ ಈ ಎಲ್ಲದರ ಕಾರಣ.</p>
    <h2>5. ಕಾಮದಿಂದ ಬಿಡುಗಡೆ ಹೇಗೆ</h2>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>8. “ಮತ್ತೆ ಭಿಕ್ಷುಗಳೇ, ಕಾಮದಿಂದ ಬಿಡುಗಡೆ ಹೇಗೆ? ಭಿಕ್ಷುಗಳೇ, ಕಾಮದಲ್ಲಿ ಭೋಗರಾಗಲಾಲಸೆಯನ್ನು ದೂರೀಕರಿಸುವುದು ಏನಿದೆ, ಭೋಗ ರಾಗಲಾಲಸೆಯನ್ನು ತೊಡೆದುಹಾಕುವುದು ಏನಿದೆ203 ಅದೇ ಕಾಮದ ಬಿಡುಗಡೆ.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>“ಮತ್ತೆ ಭಿಕ್ಷುಗಳೇ, ಯಾವ ಯಾವ ಶ್ರಮಣ ಅಥವಾ ಬ್ರಾಹ್ಮಣರು, ಈ ರೀತಿ ಕಾಮದ ತೃಪ್ತಿಯನ್ನು ತೃಪ್ತಿಯಾಗಿ, ಅಪಾಯವನ್ನು ಅಪಾಯವಾಗಿ, ಬಿಡುಗಡೆಯನ್ನು ಬಿಡುಗಡೆಯಾಗಿ ಯಥಾರ್ಥವಾಗಿ ಪ್ರಜ್ಞಾಪೂರ್ವಕವಾಗಿ ಅರಿತಿಲ್ಲವೋ ಅವರು - ಸ್ವತಃ ತಮ್ಮ ಕಾಮವನ್ನು ಪರಿಪೂರ್ಣವಾಗಿ ಅರಿಯುತ್ತಾರೆ (ಎಂದಾಗಲೀ) ಅಥವಾ ಬೇರೆಯವರಿಗೆ ಆ ಕಾಮವನ್ನು ಯಾವ ಅನುಸರಣೆಯಿಂದ ಪರಿಪೂರ್ಣವಾಗಿ ಅರಿಯುವಂತೆ ಸರಿಯಾಗಿ ಅದನ್ನು ಉಪದೇಶಿಸುತ್ತಾರೆ ಎನ್ನುವುದಾಗಲೀ ಇದು ಅಸಾಧ್ಯ. ಮತ್ತೆ ಭಿಕ್ಷುಗಳೇ, ಯಾವ ಯಾವ ಶ್ರಮಣ ಅಥವಾ ಬ್ರಾಹ್ಮಣರು ಕಾಮದ ತೃಪ್ತಿಯನ್ನು ತೃಪ್ತಿಯಾಗಿ, ಅಪಾಯವನ್ನು ಅಪಾಯವಾಗಿ, ಬಿಡುಗಡೆಯನ್ನು ಬಿಡುಗಡೆಯಾಗಿ, ಯಥಾರ್ಥವಾಗಿ ಪ್ರಜ್ಞಾಪೂರ್ವಕವಾಗಿ ಅರಿಯುತ್ತಾರೋ, ಅವರು ನಿಜಕ್ಕೂ ತಮ್ಮದೇ ಆದ ಕಾಮಗಳನ್ನು ಪರಿಪೂರ್ಣವಾಗಿ ಅರಿಯುತ್ತಾರೆ ಅಥವಾ ಬೇರೆಯವರಿಗೆ ಕೂಡ ಅದನ್ನು (ಆ ಕಾಮವನ್ನು) ಯಾವ ಅನುಸರಣೆಯಿಂದ ಪರಿಪೂರ್ಣವಾಗಿ ಅರಿಯಬಹುದೋ ಅದನ್ನು ಸರಿಯಾಗಿ ಉಪದೇಶಿಸುತ್ತಾರೆ ಎನ್ನುವುದು ಸಾಧ್ಯವಿರುವ ಸ್ಥಿತಿ.</p>
    <h2>6. ರೂಪದ ತೃಪ್ತಿ ಹೇಗೆ</h2>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>9. “ಮತ್ತೆ ಭಿಕ್ಷುಗಳೇ, ರೂಪದ ತೃಪ್ತಿ ಹೇಗೆ? ಉದಾಹರಣೆಗೆ ಭಿಕ್ಷುಗಳೇ, ಕ್ಷತ್ರಿಯ(ರ) ಕನ್ಯೆ (ಮಗಳು), ಅಥವಾ ಬ್ರಾಹ್ಮಣ ಕನ್ಯೆ, ಅಥವಾ (ಇತರೆ ಗೃಹಸ್ಥರ) ಗೃಹಪತಿ ಕನ್ಯೆ, ಹದಿನೈದರ ಅಥವಾ ಹದಿನಾರರ ವಯಸ್ಸಿನ, ಎತ್ತರವಲ್ಲದ, ಕುಳ್ಳಲ್ಲದ, ತೆಳುವಲ್ಲದ, ಸ್ಥೂಲವಲ್ಲದ, ಅತಿ ಕಪ್ಪಲ್ಲದ, ಅತಿ ಬಿಳುಪಲ್ಲದ ಅವಳು ಭಿಕ್ಷುಗಳೇ, ಆ ಸಮಯದಲ್ಲಿ ಅತಿ ಸುಂದರ ಮತ್ತು ಸುಕುಮಾರತೆಯ ಹಂತದಲ್ಲಿರುತ್ತಾಳೆಯಲ್ಲವೆ?” ಎಂದು. “ಹೌದು ಭಂತೆ.”</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>“ಭಿಕ್ಷುಗಳೇ, ಸುಂದರ ಮತ್ತು ಸುಕುಮಾರತೆಯ ಮೂಲಕವಾಗಿ ಯಾವ ಸುಖ ಸುಮನಸ ಭಾವ ಉತ್ಪತ್ತಿಯಾಗುತ್ತದೋ- ಅದೇ ರೂಪದ ತೃಪ್ತಿ.”</p>
    <h2>7. ರೂಪದಿಂದ ಅಪಾಯ ಹೇಗೆ</h2>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>“ಮತ್ತೆ ಭಿಕ್ಷುಗಳೇ, ರೂಪದಿಂದ ಅಪಾಯ ಹೇಗೆ? ಇಲ್ಲಿ ಭಿಕ್ಷುಗಳೇ, ಕಾಲಕ್ರಮದಲ್ಲಿ ಅಂತಹ ಸಹೋದರಿಯನ್ನು ಎಂಬತ್ತು ಅಥವಾ ತೊಂಬತ್ತು ಅಥವಾ ನೂರರ ವಯಸ್ಸಿನಲ್ಲಿ ನೋಡಿದರೆ ಜೀರ್ಣವಾಗಿ, ಕುಗ್ಗಿ ಬಾಗಿರುವ, ಅತಿಕೃಶವಾಗಿ ದಂಡ ಹಿಡಿದು ನಡುನಡುಗುತ್ತಾ ನಡೆಯುತ್ತಾಳೆ, ದುರ್ಬಲಳಾಗಿ, ಯೌವನ ಕಳೆದವಳಾಗಿ, ಬೊಚ್ಚುಬಾಯವಳಾಗಿ, ನೆರೆಗೂದಲುಳ್ಳವಳಾಗಿ, ಬೊಕ್ಕತಲೆಯವಳಾಗಿ, ಬೋಳು ತಲೆಯವಳಾಗಿ, ಸುಕ್ಕುಗಟ್ಟಿದವಳಾಗಿ ಅಂಗಾಂಗಗಳಲ್ಲಿ ಕಲೆಗಳುಂಟಾಗಿರುತ್ತವೆ. ಭಿಕ್ಷುಗಳೇ, ಅದರ ಬಗ್ಗೆ ನೀವು ಹೀಗೆ ಯೋಚಿಸುತ್ತೀರಿ; ಆ ಯಾವ ಮೊದಲಿನ ಸುಂದರ-ಸುಕುಮಾರತನವಿತ್ತು ಅದು ಮರೆಯಾಗಿಹೋಯಿತು. ಅಪಾಯ ಎದ್ದು ಬಂದಂತಾಯಿತೇನು?” ಎಂದು. “ಹೌದು ಭಂತೆ.”</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>“ಭಿಕ್ಷುಗಳೇ, ಇದೇ ರೂಪದ ಅಪಾಯ. ಮತ್ತೆ ಭಿಕ್ಷುಗಳೇ, ಅಂತಹ ಸಹೋದರಿಯನ್ನು ನೋಡಿದರೆ ರೋಗಿಯಾಗಿ, ದುಃಖಿತಳಾಗಿ ತೀವ್ರವ್ಯಾದಿ ಪೀಡಿತಳಾಗಿ, ತನ್ನ ಮಲ-ಮೂತ್ರದಲ್ಲಿ ಬಿದ್ದು ಹೊರಳಾಡಿದವಳಾಗಿ, ಬೇರೊಬ್ಬರ ಸಹಾಯದಿಂದ ಏಳುವವಳಾಗಿ, ಬೇರೊಬ್ಬರ ಸಹಾಯದಿಂದ ಮಲಗುವವಳಾಗಿ (ಇರುತ್ತಾಳೆ). ಆ ಯಾವ ಮೊದಲಿನ ಸುಂದರ ಸುಕುಮಾರತನವಿತ್ತು ಅದು ಮರೆಯಾಗಿಹೋಯಿತು. ಅಪಾಯ ಎದ್ದು ಬಂದಂತಾಯಿತೇನು?” ಎಂದು. “ಹೌದು ಭಂತೇ.” “ಭಿಕ್ಷುಗಳೇ, ಇದೆಯೇ ರೂಪದ ಅಪಾಯ.”</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>10. “ಅಲ್ಲದೆ ಮತ್ತೆ ಭಿಕ್ಷುಗಳೇ, ಅಂತಹ ಸಹೋದರಿಯನ್ನು ನೋಡಿದರೆ ಯಾವರೀತಿ ಸುಡುಗಾಡಿನಲ್ಲಿ ಬಿಸಾಡಿದ ಒಂದು ದಿನದ ಅಥವಾ ಎರಡು ದಿನಗಳ ಅಥವಾ ಮೂರು ದಿನಗಳ ಹಿಂದೆ ಸತ್ತುಬಿದ್ದಿರುವ, ಊದಿಕೊಂಡಿರುವ ನೀಲಿಗಟ್ಟಿರುವ ಕೊಳೆತಿರುವ ಶರೀರವಿರುತ್ತದೆ (ಅಂತಾಗಿರುತ್ತದೆ). ಭಿಕ್ಷುಗಳೇ, ಅದರ ಬಗ್ಗೆ ಹೀಗೆ ಯೋಚಿಸುತ್ತೀರಿ, ಆ ಯಾವ ಮೊದಲಿನ ಸುಂದರ ಸುಕುಮಾರತನವಿತ್ತು ಅದು ಮರೆಯಾಗಿಹೋಯಿತು. ಅಪಾಯ ಎದ್ದು ಬಂದಂತಾಯಿತೇನು?” ಎಂದು. “ಹೌದು ಭಂತೆ.”</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>“ಭಿಕ್ಷುಗಳೇ, ಇದೆಯೇ ರೂಪದ ಅಪಾಯ. ಅಲ್ಲದೇ ಮತ್ತೆ ಭಿಕ್ಷುಗಳೇ, ಅಂತಹ ಸಹೋದರಿಯನ್ನು ನೋಡಿದರೆ ಯಾವರೀತಿ ಸುಡುಗಾಡಿನಲ್ಲಿ ಬಿಸಾಡಿದ, ಕಾಗೆಗಳು ಕಿತ್ತುತಿನ್ನುತ್ತಿರುವ ಅಥವಾ ಹದ್ದುಗಳು ಕಿತ್ತು ತಿನ್ನುತ್ತಿರುವ ಅಥವಾ ರಣಹದ್ದುಗಳು ಕಿತ್ತುತಿನ್ನುತ್ತಿರುವ ಅಥವಾ ನೀರು ಹಕ್ಕಿಗಳು ಕಿತ್ತು ತಿನ್ನುತ್ತಿರುವ ಅಥವಾ ನಾಯಿಗಳು ಕಿತ್ತು ತಿನ್ನುತ್ತಿರುವ ಅಥವಾ ಹುಲಿಗಳು ಕಿತ್ತು ತಿನ್ನುತ್ತಿರುವ ಅಥವಾ ಚಿರತೆಗಳು ಕಿತ್ತು ತಿನ್ನುತ್ತಿರುವ ಅಥವಾ ನರಿಗಳು ಕಿತ್ತು ತಿನ್ನುತ್ತಿರುವ ಅಥವಾ ಎಲ್ಲಾ ರೀತಿಯ ಹುಳ-ಹುಪ್ಪಟೆಗಳು ಕಿತ್ತು ತಿನ್ನುತ್ತಿರುವ ಶರೀರ (ಅಂತಾಗಿರುತ್ತದೆ). ಭಿಕ್ಷುಗಳೇ, ಅದರ ಬಗ್ಗೆ ಹೀಗೆ ಯೋಚಿಸುತ್ತೀರಿ. ಆ ಯಾವ ಮೊದಲಿನ ಸುಂದರ-ಸುಕುಮಾರತನವಿತ್ತು ಅದು ಮರೆಯಾಗಿಹೋಯಿತು. ಅಪಾಯ ಎದ್ದು ಬಂದಂತಾಯಿತೇನು” ಎಂದು. “ಹೌದು ಭಂತೇ.”</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>“ಭಿಕ್ಷುಗಳೇ, ಇದೆಯೇ ರೂಪದ ಅಪಾಯ. ಅಲ್ಲದೇ ಮತ್ತೆ ಭಿಕ್ಷುಗಳೇ, ಅಂತಹ ಸಹೋದರಿಯನ್ನು ನೋಡಿದರೆ ಯಾವರೀತಿ ಸುಡುಗಾಡಿನಲ್ಲಿ ಬಿಸಾಡಿದ ಅಸ್ಥಿಪಂಜರವಾಗಿರುವ ರಕ್ತಮಾಂಸ ಸಹಿತವಾದ, ಸ್ನಾಯುಗಳೊಟ್ಟಿಗೆ ಅಂಟಿಕೊಂಡಿರುವ, ಅಸ್ಥಿಪಂಜರವಾಗಿರುವ, ರಕ್ತಮಾಂಸರಹಿತವಾದ, ಕಲೆಗಳಿರುವ, ಸ್ನಾಯುಗಳಿಂದ ಅಂಟಿಕೊಂಡಿರುವ, ಅಸ್ಥಿಪಂಜರವಾಗಿರುವ ರಕ್ತಮಾಂಸಗಳಿಲ್ಲದೆ ಸ್ನಾಯುಗಳೊಟ್ಟಿಗೆ ಅಂಟಿಕೊಂಡಿರುವ ಮೂಳೆಗಳು ಒಂದಕ್ಕೊಂದು ಸಂಬಂಧವಿಲ್ಲದೆ ದಿಕ್ಕುದೆಸೆಗಳಿಗೆ ಬಿಸಾಕಿರುವಂತೆ ಆ ಕಡೆ ಕೈಯಿನ ಮೂಳೆ, ಈ ಕಡೆ ಕಾಲಿನ ಮೂಳೆ, ಆ ಕಡೆ ಕಣಕಾಲಿನ ಮೂಳೆ, ಈ ಕಡೆ ತೊಡೆಯ ಮೂಳೆ, ಆ ಕಡೆ ಸೊಂಟದ ಮೂಳೆ, ಪಕ್ಕೆಲಬು, ಎದೆಗೂಡಿನ ಮೂಳೆ, ಬೆನ್ನುಮೂಳೆ, ಹೆಗಲಿನ ಮೂಳೆ, ಕತ್ತಿನ ಮೂಳೆ, ದವಡೆಗಳ ಮೂಳೆ, ಹಲ್ಲಿನ ಮೂಳೆ, ಬುರುಡೆ (ಎಂದಿರುತ್ತದೋ). ಭಿಕ್ಷುಗಳೇ, ಅದರ ಬಗ್ಗೆ ಹೇಗೆ ಆ ಯಾವ ಮೊದಲಿನ ಸುಂದರ-ಸುಕುಮಾರತನವಿತ್ತು, ಅದು ಮರೆಯಾಗಿ ಹೋಯಿತು, ಅಪಾಯ ಎದ್ದುಬಂದಂತಾಯಿತೇನು?” ಎಂದು. “ಹೌದು ಭಂತೇ.”</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>“ಭಿಕ್ಷುಗಳೇ, ಇದೆಯೇ ರೂಪದ ಅಪಾಯ. ಅಲ್ಲದೆ ಮತ್ತೆ ಭಿಕ್ಷುಗಳೇ, ಅಂತಹ ಸಹೋದರಿಯನ್ನು ನೋಡಿದರೆ ಯಾವರೀತಿ ಸುಡುಗಾಡಿನಲ್ಲಿ ಬಿಸಾಡಿದ ಶಂಖದಂತೆ ಬಿಳಿಯಾಗಿ ಮೂಳೆಗಳು ಬಿಳಿಚಿರುವ, ಗುಡ್ಡೆಗುಡ್ಡೆಯಾಗಿ ಬಿದ್ದ ಮೂಳೆಗಳು ವರ್ಷಕ್ಕಿಂತ ಹಳೆಯದಾಗಿ, ಕೊಳೆತು ಪುಡಿಪುಡಿಯಾಗಿ ಬಿದ್ದಿರುವ ಮೂಳೆಗಳಾಗಿರುವ ಶರಿರವನ್ನು ನೋಡಿದಂತಾಗುತ್ತದೆ. ಭಿಕ್ಷುಗಳೇ, ಅದರ ಬಗ್ಗೆ ಹೀಗೆ, ಆ ಯಾವ ಮೊದಲಿನ ಸುಂದರ-ಸುಕುಮಾರತನವಿತ್ತು ಅದು ಮರೆಯಾಗಿ ಹೋಯಿತು, ಅಪಾಯ ಎದ್ದುಬಂದಂತಾಯಿತೇನು” ಎಂದು (ಅನಿಸುತ್ತದೆ). “ಹೌದು ಭಂತೇ.”</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>“ಭಿಕ್ಷುಗಳೇ, ಇದೇ ರೂಪದ ಅಪಾಯ.”</p>
    <h2>8. ರೂಪದಿಂದ ಬಿಡುಗಡೆ ಹೇಗೆ</h2>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>“ಮತ್ತೆ ಭಿಕ್ಷುಗಳೇ, ರೂಪದಿಂದ ಬಿಡುಗಡೆ ಹೇಗೆ? ಭಿಕ್ಷುಗಳೇ, ರೂಪದಲ್ಲಿ ಭೋಗ ರಾಗ ಲಾಲಸೆಯನ್ನು ದೂರೀಕರಿಸುವುದು, ಭೋಗ ರಾಗ ಲಾಲಸೆಯನ್ನು ತೊಡೆದುಹಾಕುವುದು ಏನಿದೆಯೋ ಇದುವೇ ರೂಪದ ಬಿಡುಗಡೆ.</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>“ಮತ್ತೆ ಭಿಕ್ಷುಗಳೇ, ಯಾವ ಯಾವ ಶ್ರಮಣ ಅಥವಾ ಬ್ರಾಹ್ಮಣರು ಈ ರೀತಿ ರೂಪದ ತೃಪ್ತಿಯನ್ನು ತೃಪ್ತಿಯಾಗಿ, ಅಪಾಯವನ್ನು ಅಪಾಯವಾಗಿ, ಬಿಡುಗಡೆಯನ್ನು ಬಿಡುಗಡೆಯಾಗಿ ಯಥಾರ್ಥವಾಗಿ ಪ್ರಜ್ಞಾಪೂರ್ವಕವಾಗಿ ಅರಿತಿಲ್ಲವೋ ಅವರು ಸ್ವತಃ ತಮ್ಮ ರೂಪವನ್ನು ಪರಿಪೂರ್ಣವಾಗಿ ಅರಿಯುತ್ತಾರೆ (ಎಂದಾಗಲೀ) ಅಥವಾ ಬೇರೆಯವರಿಗೆ ಆ ರೂಪವನ್ನು (ತಮ್ಮ) ಅನುಸರಣೆಯಿಂದ ಸಂಪೂರ್ಣವಾಗ ಅರಿಯುವಂತೆ ಸರಿಯಾಗಿ ಅದನ್ನು ಉಪದೇಶಿಸುತ್ತಾರೆ ಎಂದಾಗಲಿ ಇರುವ ಆ ಸ್ಥಿತಿ ಅಸಾಧ್ಯ. ಮತ್ತು ಭಿಕ್ಷುಗಳೇ, ಯಾವ ಯಾವ ಶ್ರಮಣ ಅಥವಾ ಬ್ರಾಹ್ಮಣರು ರೂಪದ ತೃಪ್ತಿಯನ್ನು ತೃಪ್ತಿಯಾಗಿ, ಅಪಾಯವನ್ನು ಅಪಾಯವಾಗಿ, ಬಿಡುಗಡೆಯನ್ನು ಬಿಡುಗಡೆಯಾಗಿ, ಯಥಾರ್ಥವಾಗಿ ಪ್ರಜ್ಞಾಪೂರ್ವಕವಾಗಿ ಅರಿಯುತ್ತಾರೋ ಅವರು ನಿಜಕ್ಕೂ ತಮ್ಮದೇ ಆದ ರೂಪವನ್ನು ಪರಿಪೂರ್ಣವಾಗಿ ಅರಿಯುತ್ತಾರೆ ಅಥವಾ ಬೇರೆಯವರಿಗೆ ಕೂಡ ಅದನ್ನು (ಆ ರೂಪವನ್ನು) ತಮ್ಮ ಅನುಸರಣೆಯಿಂದ ಪರಿಪೂರ್ಣವಾಗಿ ಅರಿಯುವಂತೆ ಸರಿಯಾಗಿ ಉಪದೇಶಿಸುತ್ತಾರೆ (ಎನ್ನುವ) ಈ ಸ್ಥಿತಿ ಸಾಧ್ಯ.</p>
    <h2>9. ವೇದನಾಗಳ ತೃಪ್ತಿ ಹೇಗೆ ?</h2>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>11. “ಮತ್ತು ಭಿಕ್ಷುಗಳೇ, ವೇದನಾಗಳ ತೃಪ್ತಿ ಹೇಗೆ? ಇಲ್ಲಿ ಭಿಕ್ಷುಗಳೇ, ಭಿಕ್ಷುವು ಕಾಮದಿಂದ ಬೇರ್ಪಡಿಸಿಕೊಂಡು ಅಕುಶಲ ಧರ್ಮಗಳಿಂದ ಬೇರ್ಪಡಿಸಿಕೊಂಡು ಸವಿತರ್ಕನಾಗಿ ಸವಿಚಾರನಾಗಿ ಏಕಾಂತ ಜನ್ಯವಾದ ಆನಂದ ಮತ್ತು ಸುಖಗಳಿಂದ204 ಕೂಡಿದ ಪ್ರಥಮ ಝಾನ (ಸಮಾಧಿಯ ಮೊದಲ ಹಂತ)ವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ಯಾವಾಗ ಭಿಕ್ಷುವು ಕಾಮಗಳಿಂದ ಬೇರ್ಪಡಿಸಿಕೊಂಡು ಅಕುಶಲ ಧರ್ಮಗಳಿಂದ ಬೇರ್ಪಡಿಸಿಕೊಂಡು ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತ ಜನ್ಯವಾದ ಆನಂದ ಮತ್ತು ಸುಖಗಳಿಂದ ಕೂಡಿದ ಪ್ರಥಮ ಝಾನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆಯೋ ಆ ಸಮಯದಲ್ಲಿ ಅವನು ತನ್ನ ಸಂಕಟಕ್ಕಾಗಿ ಸಂಕಲ್ಪಿಸುವುದಿಲ್ಲ. ಪರರ ಸಂಕಟಕ್ಕಾಗಿ ಕೂಡ ಸಂಕಲ್ಪಿಸುವುದಿಲ್ಲ. ತನ್ನ ಮತ್ತು ಪರರ ಸಂಕಟಕ್ಕಾಗಿಯೂ ಸಂಕಲ್ಪಿಸುವುದಿಲ್ಲ; ಆ ಸಮಯದಲ್ಲಿ ಅವನು ಸಂಕಟರಹಿತ ವೇದನೆಯನ್ನು ಮಾತ್ರ ಅನುಭವಿಸುತ್ತಾನೆ. ಭಿಕ್ಷುಗಳೇ, ವೇದನೆಗಳ ಪರಮತೃಪ್ತಿ ಸಂಕಟರಹಿತ ಭಾವ ಎಂದು ನಾನು ಹೇಳುತ್ತೇನೆ.</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>“ಅಲ್ಲದೇ ಮತ್ತೆ ಭಿಕ್ಷುಗಳೇ, ಭಿಕ್ಷುವು ವಿತರ್ಕ ವಿಚಾರಗಳನ್ನು ಉಪಶಮನಗೊಳಿಸಿ ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ ಸಮಾಧಿ ಜನ್ಯವಾದ, ವಿತರ್ಕಗಳಿಲ್ಲದ, ವಿಚಾರಗಳಿಲ್ಲದ, ಆನಂದ ಮತ್ತು ಸುಖದಿಂದ ಕೂಡಿದ ದ್ವಿತೀಯ ಝಾನ ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ... ಭಿಕ್ಖುಗಳೇ, ಯಾವ ಸಮಯದಲ್ಲಿ ಭಿಕ್ಷುವು ಆನಂದದಿಂದ ಮರೆಯಾಗಿ ಉಪೇಕ್ಖಾ (ಸಮಚಿತ್ತತೆ)ದಲ್ಲಿ ನೆಲೆಗೊಳ್ಳುತ್ತಾನೆ, ಜಾಗರ ಸ್ಥಿತಿ ಮತ್ತು ಅರಿವುಗಳನ್ನು ಹೊಂದಿ ಸುಖವನ್ನು ಕಾಯದಲ್ಲಿ ಅನುಭವಿಸುತ್ತಾನೆ, ಯಾವುದನ್ನು ಆರ‍್ಯರು ಹೀಗೆ ಘೋಷಿಸುತ್ತಾರೆ- ‘ಉಪೇಕ್ಖಾ ಮತ್ತು ಜಾಗರ ಸ್ಥಿತಿಯನ್ನು ಹೊಂದಿದವನೇ ಸುಖದಲ್ಲಿ ನೆಲೆಗೊಂಡವನು’ ಎಂದು. ಇಂಥ ತೃತೀಯ ಝಾನ ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ... ಯಾವ ಸಮಯದಲ್ಲಿ ಭಿಕ್ಷುವು ಸುಖವನ್ನು ತೊರೆದವನಾಗಿ ಮತ್ತು ದುಃಖವನ್ನು ತೊರೆದವನಾಗಿ, ಆಗಲೇ ಮನಸ್ಸಿನ ಸುಮ್ಮಾನ-ದುಮ್ಮಾನಗಳನ್ನು ಅಸ್ತಂಗತಗೊಳಿಸಿ, ಸುಖವೂ ಅಲ್ಲದ ದುಃಖವೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯಾದ ಚತುರ್ಥ ಝಾನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆಯೋ ಆ ಸಮಯದಲ್ಲಿ, ಯಾವಾಗ ಭಿಕ್ಷುವು ಸುಖವನ್ನು ತೊರೆದವನಾಗಿ ದುಃಖವನ್ನು ತೊರೆದವನಾಗಿ ಉಪೇಕ್ಖಾ ಸತಿಯಿಂದ ಶುದ್ಧವಾದ ಚತುರ್ಥ ಝಾನವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ, ಆಗ ಅವನು ತನ್ನ ಸಂಕಟಕ್ಕಾಗಿ ಸಂಕಲ್ಪಿಸುವುದಿಲ್ಲ, ಪರರ ಸಂಕಟಕ್ಕಾಗಿ ಕೂಡ ಸಂಕಲ್ಪಿಸುವುದಿಲ್ಲ, ತನ್ನ ಮತ್ತು ಪರರ ಸಂಕಟಕ್ಕಾಗಿ ಸಂಕಲ್ಪಿಸುವುದಿಲ್ಲ; ಆವಾಗ ಅವನು ಸಂಕಟರಹಿತ ವೇದನೆಯನ್ನು ಮಾತ್ರ ಅನುಭವಿಸುತ್ತಾನೆ. ಭಿಕ್ಷುಗಳೇ, ವೇದನಾಗಳ ಪರಮ ತೃಪ್ತಿ ಸಂಕಟರಹಿತಭಾವ ಎಂದು ನಾನು ಹೇಳುತ್ತೇನೆ.</p>
    <h2>10. ವೇದನಾಗಳಿಂದ ಅಪಾಯ ಹೇಗೆ</h2>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>12. “ಮತ್ತೆ ಭಿಕ್ಷುಗಳೇ, ವೇದನಾಗಳಿಂದ ಅಪಾಯ ಹೇಗೆ? ಭಿಕ್ಷುಗಳೇ, ಈ ವೇದನೆಗಳು ಅನಿತ್ಯವಾದವು, ದುಃಖಮಯವಾದುದು, ಬದಲಾವಣೆಯ ಧರ್ಮವುಳ್ಳವು - ಇದೇ ವೇದನಾಗಳಿಂದ ಆಗುವ ಅಪಾಯ.</p>
    <h2>11. ವೇದನಾಗಳಿಂದ ಬಿಡುಗಡೆ ಹೇಗೆ</h2>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>“ಮತ್ತೆ ಭಿಕ್ಷುಗಳೇ, ವೇದನಾಗಳಿಂದ ಬಿಡುಗಡೆ ಹೇಗೆ? ಭಿಕ್ಷುಗಳೇ, ಯಾವ ವೇದನಾಗಳಲ್ಲಿ ಭೋಗ ರಾಗ ಲಾಲಸೆಯನ್ನು ದೂರೀಕರಿಸಿ, ಭೋಗ ರಾಗ ಲಾಲಸೆಯನ್ನು ತೊಡೆದುಹಾಕುವುದು ಇದೆ- ಇದೇ ವೇದನಾಗಳಿಂದ ಬಿಡುಗಡೆ.</p>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>“ಮತ್ತೆ ಭಿಕ್ಷುಗಳೇ, ಯಾವ ಯಾವ ಶ್ರಮಣ ಅಥವಾ ಬ್ರಾಹ್ಮಣ ಈ ರೀತಿ ವೇದನಾಗಳ ತೃಪ್ತಿಯನ್ನು ತೃಪ್ತಿಯಾಗಿ ಅಪಾಯವನ್ನು ಅಪಾಯವಾಗಿ ಬಿಡುಗಡೆಯನ್ನು ಬಿಡುಗಡೆಯಾಗಿ ಯಥಾರ್ಥವಾಗಿ ಪ್ರಜ್ಞಾಪೂರ್ವಕವಾಗಿ ಅರಿತಿಲ್ಲವೋ ಅವರು ಸ್ವತಃ ತಮ್ಮ ವೇದನಾವನ್ನು ಪರಿಪೂರ್ಣವಾಗಿ ಅರಿಯುತ್ತಾರೆ (ಎಂದಾಗಲೀ) ಅಥವಾ ಬೇರೆಯವರಿಗೆ ಆ ವೇದನಾವನ್ನು ತಮ್ಮ ಅನುಸರಣೆಯಿಂದ ಪರಿಪೂರ್ಣವಾಗಿ ಅರಿಯುವಂತೆ ಸರಿಯಾಗ ಅದನ್ನು ಉಪದೇಶಿಸುತ್ತಾರೆ ಎಂದಾಗಲೀ ಇರುವ ಸ್ಥಿತಿ ಅಸಾಧ್ಯ. ಮತ್ತು ಭಿಕ್ಷುಗಳೇ, ಯಾವ ಯಾವ ಶ್ರಮಣ ಅಥವಾ ಬ್ರಾಹ್ಮಣರು ವೇದನಾದ ತೃಪ್ತಿಯನ್ನು ತೃಪ್ತಿಯಾಗಿ, ಅಪಾಯವನ್ನು ಅಪಾಯವಾಗಿ, ಬಿಡುಗಡೆಯನ್ನು ಬಿಡುಗಡೆಯಾಗಿ ಯಥಾರ್ಥವಾಗಿ ಪ್ರಜ್ಞಾಪೂರ್ವಕವಾಗಿ ಅರಿಯುತ್ತಾರೋ, ಅವರು ನಿಜಕ್ಕೂ ತಮ್ಮದೇ ಆದ ವೇದನಾವನ್ನು ಪರಿಪೂರ್ಣವಾಗಿ ಅರಿಯುತ್ತಾರೆ ಅಥವಾ ಬೇರೆಯವರಿಗೆ ಕೂಡ ಅದನ್ನು ತಮ್ಮ ಅನುಸರಣೆಯಿಂದ ಪರಿಪೂರ್ಣವಾಗಿ ಅರಿಯುವಂತೆ ಸರಿಯಾಗಿ ಉಪದೇಶಿಸುತ್ತಾರೆ ಎನ್ನುವ - ಈ ಸ್ಥಿತಿ ಸಾಧ್ಯವಿದೆ.”</p>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a>ಭಗವಾನರು ಹೀಗೆ ಹೇಳಿದರು. ಸ್ಫೂರ್ತಿ ಪಡೆದ ಆ ಭಿಕ್ಷುಗಳು ಭಗವಾನರ ನುಡಿಗೆ ಆನಂದಗೊಂಡರು.</p>
    <h2>ಇಲ್ಲಿಗೆ ದುಃಖರಾಶಿಯ ದೀರ್ಘ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>