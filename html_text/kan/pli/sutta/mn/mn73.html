<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 73: ಮಹಾವಚ್ಛ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn73' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>2. ಪರಿಬ್ಬಾಜಕ ವಗ್ಗ</li>
      </ul>
      <h1 class='sutta-title'>73. ಮಹಾವಚ್ಛ ಸುತ್ತ</h1>
    </header>

    <h2>ಮಹಾವಚ್ಛ ಸುತ್ತ</h2>
    <h2>1. ವಚ್ಛಗೋತ್ರನಿಗೆ ತಿಳಿಸಿದ ದೊಡ್ಡ ಸೂತ್ರ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದು ಸಲ ಭಗವಾನರು ರಾಜಗೃಹದ ಹತ್ತಿರದಲ್ಲಿರುವ ಬಿದಿರುವನದ ಅಳಿಲುಧಾಮದಲ್ಲಿ ತಂಗಿದ್ದರು. ಆಗ ವಚ್ಛಗೋತ್ರನೆಂಬ ಪರಿವ್ರಾಜಕನು ಭಗವಾನರು ಎಲ್ಲಿದ್ದರೋ ಅಲ್ಲಿಗೆ ಬಂದನು. ಹತ್ತಿರ ಬಂದನಂತರ ಭಗವಾನರೊಂದಿಗೆ ಶುಭಾಶಯಗಳ ಮಾತುಕತೆ ಮುಗಿದನಂತರ ಒಂದೆಡೆ ಕುಳಿತುಕೊಂಡನು. ಹೀಗೆ ಒಂದೆಡೆ ಕುಳಿತು ವಚ್ಛಗೋತ್ರ ಪರಿವ್ರಾಜಕನು ಭಗವಾನರಿಗೆ ಹೀಗೆ ಹೇಳಿದನು- ಭಂತೇ, ಗೌತಮರಲ್ಲಿ ಮಾತುಕತೆ ಆಡಿ ಬಹಳ ದಿನಗಳಾಯಿತು. ಭಂತೇ ಗೌತಮರು ನನಗೆ ಸ್ವಲ್ಪದರಲ್ಲೇ ಕುಶಲ ಮತ್ತು ಅಕುಶಲದ ಬಗ್ಗೆ ತಿಳಿಸಿದ್ದೇ ಆದರೆ ತುಂಬಾ ಒಳ್ಳೆಯದಾಗುವುದು ಎಂದು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>ವಚ್ಛ, ನಾನು ಸಂಕ್ಷೇಪವಾಗಿಯೂ ಕುಶಲ ಮತ್ತು ಅಕುಶಲವಾದವುಗಳ ಬಗ್ಗೆ ನಿನಗೆ ತಿಳಿಸಿ ಹೇಳಬಹುದು, ಹಾಗೆಯೇ, ವಿವರ ವಿವರವಾಗಿಯೂ ಸಹ ವಚ್ಛ, ಕುಶಲ ಮತ್ತು ಅಕುಶಲವಾದವುಗಳ ಬಗ್ಗೆ ನಿನಗೆ ತಿಳಿಸಿ ಹೇಳಬಹುದು; ಆದರೆ ಈಗ ವಚ್ಛ, ನಾನು ನಿನಗೆ ಒಗ್ಗೂಡಿಸಿದ ಹಾಗೆ ಸ್ವಲ್ಪದರಲ್ಲಿ ಕುಶಲ-ಅಕುಶಲಗಳ ಬಗ್ಗೆ ತಿಳಿಸಿ ಹೇಳುವೆನು. ಅದನ್ನು ಕೇಳಿದವನಾಗಿ, ಚೆನ್ನಾಗಿ ಮನಸ್ಸಿನಲ್ಲಿ ಹಿಡಿದಿಟ್ಟುಕೋ, ತಿಳಿಸಿಹೇಳುವೆನು ಎಂದು. ಹಾಗೇ ಆಗಲಿ, ಭಂತೆ ಎಂದು ಆ ವಚ್ಛಗೋತ್ರ ಪರಿವ್ರಾಜಕನು ಭಗವಾನರಿಗೆ ಉತ್ತರಿಸಿದನು. ಭಗವಾನರು ಹೀಗೆ ನುಡಿದರು-</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>2. ವಚ್ಛ, ಲೋಭವು ಅಕುಶಲ, ಅಲೋಭವು ಕುಶಲ; ವಚ್ಛ, ದ್ವೇಷವು ಅಕುಶಲ, ಅದ್ವೇಷವು ಕುಶಲ; ವಚ್ಛ, ಮೋಹವು ಅಕುಶಲ, ಅಮೋಹವು ಕುಶಲ, ವಚ್ಛ, ಇದೇ ಮೂರು ಅಕುಶಲ ಧರ್ಮಗಳು ಮತ್ತು ಇವೇ ಮೂರು ಕುಶಲ ಧರ್ಮಗು ಆಗಿವೆ.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>ಪ್ರಾಣಿಹತ್ಯೆ, ಮಾಡುವುದು ಅಕುಶಲ, ವಚ್ಛ, ಪ್ರಾಣಿಹತ್ಯೆ ಮಾಡುವುದರಿಂದ ವಿರತನಾಗಿರುವುದು ಕುಶಲ; ತನ್ನದಲ್ಲದ್ದನ್ನು ತೆಗೆದುಕೊಳ್ಳುವುದು ಅಕುಶಲ, ವಚ್ಛ, ತನ್ನದಲ್ಲದ್ದನ್ನು ತೆಗೆದುಕೊಳ್ಳುವುದರಿಂದ ವಿರತನಾಗಿರುವುದು ಕುಶಲ; ಕಾಮುಕ ದುರ್ವರ್ತನೆಯು ಅಕುಶಲ, ವಚ್ಛ ಕಾಮುಕ ದುರ್ವರ್ತನೆಯಿಂದ ವಿರತನಾಗಿರುವುದು ಕುಶಲ; ಸುಳ್ಳು ಹೇಳುವುದು ಅಕುಶಲ, ವಚ್ಛ ಸುಳ್ಳು ಹೇಳುವುದರಿಂದ ವಿರತನಾಗಿರುವುದು ಕುಶಲ; ಚಾಡಿ ಮಾತುಗಳನ್ನು ಆಡುವುದು ಅಕುಶಲ, ವಚ್ಛ, ಚಾಡಿ ಮಾಡುಗಳನ್ನು ಆಡುವುದರಿಂದ ವಿತರನಾಗಿರುವುದು ಕುಶಲ; ಬಿರುನುಡಿಗಳನ್ನಾಡುವುದು ಅಕುಶಲ, ವಚ್ಛ, ಬಿರುನುಡಿಗಳನ್ನಾಡುವುದರಿಂದ ವಿರತನಾಗಿರುವುದು ಕುಶಲ; ಹರಟೆ ಹೊಡೆಯುವುದು ಅಕುಶಲ, ವಚ್ಛ, ಹರಟೆ ಹೊಡೆಯುವುದರಿಂದ ವಿರತನಾಗಿರುವುದು ಕುಶಲ; ದುರಾಶೆಯು ಅಕುಶಲ, ವಚ್ಛ, ದುರಾಶೆಯಿಂದ ವಿರತನಾಗಿರುವುದು ಕುಶಲ; ಹಗೆತನವು ಅಕುಶಲ, ಹಗೆತನದಿಂದ ವಿರತನಾಗಿರುವುದು ಕುಶಲ; ತಪ್ಪು ದೃಷ್ಟಿ ಹೊಂದಿರುವುದು ಅಕುಶಲ, ವಚ್ಛ, ಸರಿ ದೃಷ್ಟಿ ಹೊಂದಿರುವುದು ಕುಶಲ; ವಚ್ಛ, ಇವೇ ಆ ಹತ್ತು ರೀತಿಯ ಅಕುಶಲದ ಧರ್ಮಗಳು ಮತ್ತು ಹತ್ತು ರೀತಿಯ ಕುಶಲದ ಧರ್ಮಗಳು.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>ವಚ್ಛ, ಯಾವಾಗ ಒಬ್ಬ ಭಿಕ್ಷುವು ತೃಷ್ಣೆಯನ್ನು ತೊಡೆದವನಾಗುವನೋ, ಬೇರುಸಹಿತ ಕಿತ್ತು ಹಾಕಿದವನಾಗುತ್ತಾನೋ, ಕಡಿದ ತಾಳೆ ಮರದ ತುಂಡಿನಂತೆ ಮಾಡಿಬಿಡುವನೋ, ಹಾಗೂ ಮುಂದೆ ಮರುಹುಟ್ಟದಂತೆ ಮಾಡಿಬಿಡುವನೋ, ಆತನು ಆ ಭಿಕ್ಷುವು ಅರಹಂತನು, ಆಸವಗಳನ್ನು ಕ್ಷಯಿಸಿದವನು, ತನ್ನ ಜೀವಿತವನ್ನು ಜೀವಿಸಿದವನು, ಮಾಡಬೇಕಾಗಿರುವುದನ್ನು ಮಾಡಿ ಮುಗಿಸಿದವನು, ತನ್ನ ಹೊರೆ ಇಳಿಸಿದವನು, ತನ್ನ ಗುರಿಯನ್ನು ಸಾಧಿಸಿದವನು, ಮತ್ತೆ ಹುಟ್ಟಿಬರುವಂತಹ ಸಂಕೋಲೆಗಳನ್ನು ಕಳಚಿ ಹಾಕಿದವನು, ಸಮ್ಯಕ್ ಪ್ರಜ್ಞೆಯಿಂದ ವಿಮುಕ್ತಿ ಪಡೆದವನು ಆಗಿರುತ್ತಾನೆ ಎಂದು.</p>
    <h2>2. ಶಿಷ್ಯರುಗಳ ಮತ್ತು ಶಿಷ್ಯೆಯರುಗಳ ಧಮ್ಮಪಾಲನೆ</h2>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>3. ಇರಬಹುದು, ಭಂತೇ ಗೌತಮರೇ, ಶಿಷ್ಯರಲ್ಲಿ ಒಬ್ಬನಾದರೂ ಇಲ್ಲಿಯೇ ಈಗಲೇ ತನ್ನಲ್ಲಿಯೇ ತಾನು ವಿಶೇಷ ಜ್ಞಾನವನ್ನು ಸಾಕ್ಷಾತ್ಕರಿಸಿಕೊಂಡವನಾಗಿ ಆಸವಗಳನ್ನು ಕ್ಷಯಿಸಿದವನಾಗಿ, ಚಿತ್ತವಿಮುಕ್ತಿ ಪಡೆದು ಪ್ರಜ್ಞೆಯಿಂದಾಗಿ, ವಿಮುಕ್ತಿ ಪಡೆದವನು, ಆಸವವಿಲ್ಲದವನು ಮತ್ತು ಅದರಲ್ಲೇ ನೆಲೆ ನಿಂತಿರುವವನು ಇರುವನೇನು? ಎಂದು.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>ವಚ್ಛ, ಕೇವಲ ಒಬ್ಬನಲ್ಲ, ಒಂದು ನೂರು ಮಾತ್ರ ಅಲ್ಲ, ಎರಡು ನೂರು ಮಾತ್ರ ಅಲ್ಲ, ಮೂರು ನೂರು ಮಾತ್ರ ಅಲ್ಲ, ನಾಲ್ಕು ನೂರು ಮಾತ್ರ ಅಲ್ಲ, ಐದು ನೂರು ಮಾತ್ರ ಅಲ್ಲ, ನನ್ನ ಶಿಷ್ಯರಲ್ಲಿ ಅದಕ್ಕಿಂತಲೂ ಹೆಚ್ಚು ಭಿಕ್ಷುಗಳು, ಇಲ್ಲಿಯೇ ಈಗಲೇ ತಮ್ಮಲ್ಲಿಯೇ ತಾವು ವಿಶೇಷ ಜ್ಞಾನವನ್ನು ಸಾಕ್ಷಾತ್ಕರಿಸಿಕೊಂಡವರಾಗಿ ಆಸವಗಳನ್ನು ಕ್ಷಯಿಸಿದವರು, ಚಿತ್ತವಿಮುಕ್ತಿ ಪಡೆದು, ಪ್ರಜ್ಞೆಯಿಂದಾಗಿ ವಿಮುಕ್ತಿ ಪಡೆದು ಆಸವವಿಲ್ಲದವರು ಮತ್ತು ಅದರಲ್ಲೇ ನೆಲೆ ನಿಂತಿರುವವರು ಇರುವರು.140</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>ಇರಬಹುದು ಭಂತೇ ಗೌತಮರೇ, ಭಿಕ್ಷುಗಳು ಹಾಗಿರಬಹುದು. ಆದರೆ ಭಂತೇ ಗೌತಮರೇ ಶಿಷ್ಯರಲ್ಲಿ, ಒಬ್ಬರಾದರೂ ಭಿಕ್ಷುಣಿಯು, ಇಲ್ಲಿಯೇ ಈಗಲೇ ತನ್ನಲ್ಲಿಯೇ ತಾನು ವಿಶೇಷ ಜ್ಞಾನವನ್ನು ಸಾಕ್ಷಾತ್ಕರಿಸಿಕೊಂಡವಳಾಗಿ, ಆಸವಗಳನ್ನು ಕ್ಷಯಿಸಿದವಳು, ಚಿತ್ತವಿಮುಕ್ತಿ ಪಡೆದು, ಪ್ರಜ್ಞೆಯಿಂದ ವಿಮುಕ್ತಿ ಪಡೆದು, ಆಸವವಿಲ್ಲದವಳು ಮತ್ತು ಅದರಲ್ಲೇ ನೆಲೆನಿಂತವಳು ಇರುವಳೇ?.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>ವಚ್ಛ, ಕೇವಲ ಒಬ್ಬಳಲ್ಲ, ಒಂದು ನೂರು ಮಾತ್ರ ಅಲ್ಲ, ಎರಡು ನೂರು ಮಾತ್ರ ಅಲ್ಲ, ಮೂರು ನೂರು ಮಾತ್ರ ಅಲ್ಲ, ನಾಲ್ಕು ನೂರು ಮಾತ್ರ ಅಲ್ಲ, ಐದು ನೂರು ಮಾತ್ರ ಅಲ್ಲ, ನನ್ನ ಶಿಷ್ಯರಲ್ಲಿ ಅದಕ್ಕಿಂತಲೂ ಹೆಚ್ಚು ಭಿಕ್ಷುಣಿಯರುಗಳು, ಇಲ್ಲಿಯೇ ಈಗಲೇ ತಮ್ಮಲ್ಲಿಯೇ ತಾವು ವಿಶೇಷ ಜ್ಞಾನವನ್ನು ಸಾಕ್ಷಾತ್ಕರಿಸಿಕೊಂಡವರಾಗಿ ಆಸವಗಳನ್ನು ಕ್ಷಯಿಸಿದವರು, ಚಿತ್ತವಿಮುಕ್ತಿ ಪಡೆದು, ಪ್ರಜ್ಞೆಯಿಂದಾಗಿ ವಿಮುಕ್ತಿ ಪಡೆದು ಆಸವವಿಲ್ಲದವರು ಮತ್ತು ಅದರಲ್ಲೇ ನೆಲೆ ನಿಂತಿರುವವರು ಇರುವರು ಎಂದು.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>ಇರಬಹುದು ಭಂತೇ ಗೌತಮರೇ, ಭಿಕ್ಷುಗಳು ಹಾಗಾಗಿರಬಹುದು, ಭಿಕ್ಷುಣಿಯರೂ ಹಾಗಿರಬಹುದು. ಆದರೆ ಭಂತೇ ಗೌತಮರೇ, ಶಿಷ್ಯರಲ್ಲಿ ಒಬ್ಬ ಉಪಾಸಕನಾದರೂ ಸಕುಟುಂಬಿಯಾಗಿರುವವನು, ಬಿಳಿ ಬಟ್ಟೆ ಉಡುವವನೂ, ಬ್ರಹ್ಮಚಾರಿಯೂ, ಆತನು ಕೆಳಗಿನ ಸ್ಥಿತಿಗಳಿಗೆ ಕೊಂಡೊಯ್ಯುವಂತಹ ಐದು ಸಂಕೋಲೆಗಳನ್ನು ತೊಡೆದುಹಾಕಿದವನಾಗಿ ತತ್ಕ್ಷಣದ ಹುಟ್ಟು ಪಡೆಯುವಂತಹವನಾಗಿ ಮತ್ತು ಆ ಸ್ಥಿತಿಯಲ್ಲಿಯೇ ನಿಬ್ಬಾನವನ್ನು ಸಾಧಿಸಿ ಪಡೆದುಕೊಳ್ಳುವವನಾಗಿ, ಆ ಲೋಕದಿಂದ ಮತ್ತೆ ಹಿಂದಿರುಗದಂತಹವನು ಇರುವನೇ?.141</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>ವಚ್ಛ, ಕೇವಲ ಒಬ್ಬನಲ್ಲ, ಒಂದು ನೂರು ಮಾತ್ರ ಅಲ್ಲ, ಎರಡು ನೂರು ಮಾತ್ರ ಅಲ್ಲ, ಮೂರು ನೂರು ಮಾತ್ರ ಅಲ್ಲ, ನಾಲ್ಕು ನೂರು ಮಾತ್ರ ಅಲ್ಲ, ಐದು ನೂರು ಮಾತ್ರ ಅಲ್ಲ, ನನ್ನ ಶಿಷ್ಯರಲ್ಲಿ ಅದಕ್ಕಿಂತಲೂ ಹೆಚ್ಚು ಉಪಾಸಕರು, ಸಕುಟುಂಬಿಯಾಗಿರುವವರು, ಬಿಳಿ ಬಟ್ಟೆ ಉಡುವವರು, ಬ್ರಹ್ಮಚಾರಿಯಾಗಿರುವವರೂ, ಅವರುಗಳು ಕೆಳಗಿನ ಸ್ಥಿತಿಗಳಿಗೆ ಕೊಂಡೊಯ್ಯುವಂತಹ ಐದು ಸಂಕೋಲೆಗಳನ್ನು ತೊಡೆದುಹಾಕಿದವರಾಗಿ ತತ್ಕ್ಷಣದ ಹುಟ್ಟು ಪಡೆಯುವಂತಹವರಾಗಿ ಮತ್ತು ಆ ಸ್ಥಿತಿಯಲ್ಲಿಯೇ ನಿಬ್ಬಾನವನ್ನು ಸಾಧಿಸಿ ಪಡೆದುಕೊಳ್ಳುವವರಾಗಿ, ಆ ಲೋಕದಿಂದ ಮತ್ತೆ ಹಿಂದಿರುಗದಂತಹವರು ಇರುವರು.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>ಇರಬಹುದು ಭಂತೇ ಗೌತಮರೇ, ಭಿಕ್ಷುಗಳು ಹಾಗಿರಬಹುದು, ಭಿಕ್ಷುಣಿಯರು ಹಾಗಿರಬಹುದು, ಸಕುಂಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿದ್ದು, ಬ್ರಹ್ಮಚಾರಿಯಾಗಿರುವವರೂ ಉಪಾಸಕರೂ ಹಾಗಿರಬಹುದು. ಆದರೆ ಭಂತೇ ಗೌತಮರೇ, ಶಿಷ್ಯರಲ್ಲಿ ಒಬ್ಬ ಉಪಾಸಕನಾದರೂ ಸಕುಟುಂಬಿಯಾಗಿರುವವನೂ; ಬಿಳಿ ಬಟ್ಟೆ ಉಡುವವನೂ, ಇಂದ್ರಿಯ ಸುಖಭೋಗಿಯೂ, ಆತನು ಉಪದೇಶಿಸಿದಂತೆ ಪಾಲಿಸುವವನೂ ಪರಿಶುದ್ಧತೆ ಸಾಧಿಸುವಲ್ಲಿ ನಂಬಿಕೆಯಿಟ್ಟವನೂ, ಹಾಗೂ ಸಂದೇಹಿಸುವಿಕೆಯನ್ನು ದಾಟಿದವನು, ಚಂಚಲತೆ ಇಲ್ಲದವನು, ನಂಬಿಕೆಯಿಟ್ಟು ನೆಲೆನಿಂತವನು, ಶಾಸ್ತರು (ಭಗವಾನರು) ತಿಳಿಸಿದ ಅನುಶಾಸನದಂತೆ ನಡೆವವನೂ ಹಾಗೂ ಬೇರೆಯವರ ಆಸರೆ ಹುಡುಕದವನು ಇರುವನೇ?.142</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>ವಚ್ಛ, ಕೇವಲ ಒಬ್ಬನಲ್ಲ, ಒಂದು ನೂರು ಮಾತ್ರ ಅಲ್ಲ, ಎರಡು ನೂರು ಮಾತ್ರ ಅಲ್ಲ, ಮೂರು ನೂರು ಮಾತ್ರ ಅಲ್ಲ, ನಾಲ್ಕು ನೂರು ಮಾತ್ರ ಅಲ್ಲ, ಐದು ನೂರು ಮಾತ್ರ ಅಲ್ಲ, ನನ್ನ ಶಿಷ್ಯರಲ್ಲಿ ಅದಕ್ಕಿಂತಲೂ ಹೆಚ್ಚು ಉಪಾಸಕರು, ಸಕುಟುಂಬಿಯಾಗಿರುವವರೂ; ಬಿಳಿ ಬಟ್ಟೆ ಉಡುವವರೂ, ಇಂದ್ರಿಯ ಸುಖಭೋಗಿಯೂ, ಆಗಿರುವವರು, ಉಪದೇಶಿಸಿದಂತೆ ಪಾಲಿಸುವವರೂ ಪರಿಶುದ್ಧತೆ ಸಾಧಿಸುವಲ್ಲಿ ನಂಬಿಕೆಯಿಟ್ಟವರೂ, ಸಂದೇಹಿಸುವಿಕೆಯನ್ನು ದಾಟಿದವರು, ಚಂಚಲತೆ ಇಲ್ಲದವರು, ನಂಬಿಕೆಯಿಟ್ಟು ನೆಲೆನಿಂತವರು, ಶಾಸ್ತರು (ಭಗವಾನರು) ತಿಳಿಸಿದ ಅನುಶಾಸನದಂತೆ ನಡೆವವರೂ ಹಾಗೂ ಬೇರೆಯವರ ಆಸರೆ ಹುಡುಕದವರೂ ಇರುವರು.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>ಇರಬಹುದು ಭಂತೇ ಗೌತಮರೇ, ಭಿಕ್ಷುಗಳು ಹಾಗಿರಬಹುದು, ಭಿಕ್ಷುಣಿಯರು ಹಾಗಿರಬಹುದು, ಸಕುಂಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿದ್ದು, ಬ್ರಹ್ಮಚಾರಿಯಾಗಿರುವ ಉಪಾಸಕರು ಹಾಗಿರಬಹುದು, ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿದ್ದೂ ಇಂದ್ರಿಯ ಸುಖಭೋಗಿಸುವ ಉಪಾಸಕರೂ ಹಾಗಿರಬಹುದು. ಆದರೆ ಭಂತೇ ಗೌತಮರ ಶಿಷ್ಯರಲ್ಲಿ ಒಬ್ಬ ಉಪಾಸಿಕೆಯಾದರೂ ಸಕುಟಂಬಿಯಾಗಿರುವವಳೂ, ಬಿಳಿಬಟ್ಟೆ ಉಡುವವಳೂ, ಬ್ರಹ್ಮಚಾರಿಣಿಯಾಗಿರುವವಳೂ, ಆಕೆಯು ಕೆಳಗಿನ ನೀತಿಗಳಿಗೆ ಕೊಂಡೊಯ್ಯುವಂತಹ ಐದು ಸಂಕೋಲೆಗಳನ್ನು ತೊಡೆದು ಹಾಕಿದವಳಾಗಿ, ತತ್ಕ್ಷಣದ ಹುಟ್ಟು ಪಡೆಯುವಂತಹವಳಾಗಿ ಮತ್ತು ಆ ಸ್ಥಿತಿಯಲ್ಲಿಯೇ ನಿಬ್ಬಾಣವನ್ನು ಸಾಧಿಸಿ, ಪಡೆದುಕೊಳ್ಳುವವಳಾಗಿ ಆ ಲೋಕದಿಂದ ಮತ್ತೆ ಹಿಂದಿರುಗದಂತಹವಳೂ ಇರುವಳೇ?</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>ವಚ್ಛ ಕೇವಲ ಒಬ್ಬಳಲ್ಲ, ಒಂದು ನೂರು ಮಾತ್ರ ಅಲ್ಲ, ಎರಡು ನೂರು ಮಾತ್ರ ಅಲ್ಲ, ಮೂರು ನೂರು ಮಾತ್ರ ಅಲ್ಲ, ನಾಲ್ಕು ನೂರು ಮಾತ್ರ ಅಲ್ಲ, ಐದು ನೂರು ಮಾತ್ರ ಅಲ್ಲ, ನನ್ನ ಶಿಷ್ಯೆಯರಲ್ಲಿ ಅದಕ್ಕಿಂತಲೂ ಹೆಚ್ಚು ಉಪಾಸಕಿಯರು, ಸಕುಟುಂಬಿಯಾಗಿರುವವರೂ, ಬಿಳಿಬಟ್ಟೆ ಉಡುವವರೂ, ಬ್ರಹ್ಮಚಾರಿಯಾಗಿರುವವರೂ, ಅವರುಗಳು, ಕೆಳಗಿನ ಸ್ಥಿತಿಗಳಿಗೆ ಕೊಂಡೊಯ್ಯುವಂತಹ ಐದು ಸಂಕೋಲೆಗಳನ್ನು ತೊಡೆದುಹಾಕಿದವರಾಗಿ, ತತ್ಕ್ಷಣದ ಹುಟ್ಟು ಪಡೆಯುವಂತಹರಾಗಿ ಮತ್ತು ಆ ಸ್ಥಿತಿಯಲ್ಲಿಯೇ ನಿಬ್ಬಾನವನ್ನು ಸಾಧಿಸಿ ಪಡೆದುಕೊಳ್ಳವವರಾಗಿ, ಆ ಲೋಕದಿಂದ ಮತ್ತೆ ಹಿಂದಿರುಗದಂತಹವರು ಇರುವರು.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>ಇರಬಹುದು, ಭಂತೇ ಗೌತಮರೇ, ಭಿಕ್ಷುಗಳು ಹಾಗಿರಬಹುದು, ಭಿಕ್ಷುಣಿಯರು ಹಾಗಿರಬಹುದು, ಸಕುಂಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿದ್ದು, ಬ್ರಹ್ಮಚಾರಿಯಾಗಿರುವ ಉಪಾಸಕರು ಹಾಗಿರಬಹುದು, ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿದ್ದೂ ಇಂದ್ರಿಯ ಸುಖಭೋಗಿಸುವ ಉಪಾಸಕರೂ ಹಾಗಿರಬಹುದು. ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿದ್ದು, ಬ್ರಹ್ಮಚಾರಿಣಿಯಾಗಿರುವ ಉಪಾಸಕಿಯರು ಹಾಗಿರಬಹುದು, ಆದರೆ ಭಂತೆ ಗೌತಮರ ಶಿಷ್ಯೆಯರಲ್ಲಿ ಒಬ್ಬ ಉಪಾಸಿಕೆಯಾದರೂ ಸಕುಟುಂಬಿಯಾಗಿರುವವಳೂ, ಬಿಳಿಬಟ್ಟೆ ಉಡುವವಳೂ, ಇಂದ್ರಿಯ ಸುಖಭೋಗಿಯಾಗಿರುವವಳೂ, ಆಕೆಯು ಉಪದೇಶಸಿದಂತೆ ಪಾಲಿಸುವವಳೂ, ಪರಿಶುದ್ಧತೆ ಸಾಧಿಸುವಲ್ಲಿ ನಂಬಿಕೆಯಿಟ್ಟವಳೂ, ಹಾಗೂ ಸಂದೇಹಿಸುವಿಕೆಯನ್ನು ದಾಟಿದವಳು, ಚಂಚಲತೆ ಇಲ್ಲದವಳು, ನಂಬಿಕೆಯಿಟ್ಟು ನೆಲೆನಿಂತವಳು, ಶಾಸ್ತರು (ಭಗವಾನರು) ತಿಳಿಸಿದ ಅನುಶಾಸನದಂತೆ ನಡೆದವಳು ಹಾಗೂ ಬೇರೆಯವರ ಆಸರೆ ಹುಡುಕದವಳು ಇರುವಳೇ?</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>ವಚ್ಛ ಕೇವಲ ಒಬ್ಬಳಲ್ಲ, ಒಂದು ನೂರು ಮಾತ್ರ ಅಲ್ಲ, ಎರಡು ನೂರು ಮಾತ್ರ ಅಲ್ಲ, ಮೂರು ನೂರು ಮಾತ್ರ ಅಲ್ಲ, ನಾಲ್ಕು ನೂರು ಮಾತ್ರ ಅಲ್ಲ, ಐದು ನೂರು ಮಾತ್ರ ಅಲ್ಲ, ನನ್ನ ಶಿಷ್ಯೆಯರಲ್ಲಿ ಅದಕ್ಕಿಂತಲೂ ಹೆಚ್ಚು ಉಪಾಸಕಿಯರು, ಸಕುಟುಂಬಿಯಾಗಿರುವವರೂ, ಬಿಳಿಬಟ್ಟೆ ಉಡುವವರು, ಇಂದ್ರಿಯ ಸುಖಭೋಗಿಯೂ ಆಗಿರುವವರು, ಉಪದೇಶಿಸಿದಂತೆ ಪಾಲಿಸುವವರೂ, ಪರಿಶುದ್ಧತೆ ಸಾಧಿಸುವಲ್ಲಿ ನಂಬಿಕೆಯಿಟ್ಟವರೂ, ನಂಬಿಕೆಯಲ್ಲಿ ನೆಲೆನಿಂತವರೂ, ಶಾಸ್ತರು (ಭಗವಾನರು) ತಿಳಿಸಿದ ಅನುಶಾಸನದಂತೆ ನಡೆಯುವವರೂ ಹಾಗೂ ಬೇರೆಯವರ ಆಸರೆ ಹುಡುಕದವರು ಇರುವರು.</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>4. ಒಂದುವೇಳೆ, ಭಂತೇ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಮಾತ್ರ ಪಾಲನೆ ಮಾಡುತ್ತಿದ್ದು, ಅದನ್ನು ಭಿಕ್ಷುಗಳು ಯಾರೂ ಪಾಲನೆ ಮಾಡದೇ ಇದ್ದ ಪಕ್ಷದಲ್ಲಿ, ಈ ಬ್ರಹ್ಮಚರ್ಯ ಜೀವನವು, ಅಷ್ಟರಮಟ್ಟಿಗೆ ಪಾಲನೆಯಾಗದೆ ಪೂರ್ಣವಾಗದೇ ಉಳಿಯುತ್ತಿತ್ತು. ಆದರೆ ಭಂತೇ ಗೌತಮರೇ, ಈ ಧಮ್ಮವನ್ನು ಭಂತೇ ಗೌತಮರು ತಾವು ಪಾಲನೆ ಮಾಡುತ್ತಿದ್ದು ಅದರಿಂದಾಗಿ, ಅದನ್ನು ಭಿಕ್ಷುಗಳೂ ಪಾಲನೆ ಮಾಡಿದ ಪಕ್ಷದಲ್ಲಿ, ಈ ಬ್ರಹ್ಮಚರ್ಯ ಜೀವನವು ಈ ದೃಷ್ಟಿಯಿಂದಲೂ ಪೂರ್ಣವಾಗಿ ಪಾಲನೆಗೊಂಡಂತಾಗುತ್ತದೆ.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>ಒಂದುವೇಳೆ, ಭಂತೇ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳೂ ಕೂಡ ಪಾಲನೆ ಮಾಡುತ್ತಿದ್ದು, ಆದರೆ ಭಿಕ್ಷುಣಿಯರು ಯಾರೂ ಪಾಲನೆ ಮಾಡದೆ ಇದ್ದ ಪಕ್ಷದಲ್ಲಿ, ಈ ಬ್ರಹ್ಮಚರ್ಯ ಜೀವನವು ಅಷ್ಟರಮಟ್ಟಿಗೆ ಪಾಲನೆಯಾಗದೇ ಪೂರ್ಣವಾಗದೇ ಉಳಿಯುತ್ತಿತ್ತು. ಆದರೆ ಭಂತೇ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳೂ ಪಾಲನೆ ಮಾಡುತ್ತಿದ್ದು ಅದನ್ನು ಭಿಕ್ಷುಣಿಯರು ಪಾಲನೆ ಮಾಡಿದ ಪಕ್ಷದಲ್ಲಿ, ಈ ಬ್ರಹ್ಮಚರ್ಯ ಜೀವನವು ಈ ದೃಷ್ಟಿಯಿಂದಲೂ ಪೂರ್ಣವಾಗಿ ಪಾಲನೆಗೊಂಡತಾಗುತ್ತದೆ.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>ಒಂದುವೇಳೆ ಭಂತೆ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳೂ ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರೂ ಸಹ ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರು ಪಾಲನೆ ಮಾಡದೇ ಇದ್ದ ಪಕ್ಷದಲ್ಲಿ, ಈ ಬಹ್ಮಚರ್ಯದ ಜೀವನವು ಅಷ್ಟರಮಟ್ಟಿಗೆ ಪಾಲನೆಯಾಗದೆ ಪೂರ್ಣವಾಗದೇ ಉಳಿಯುತ್ತಿತ್ತು. ಆದರೆ ಭಂತೇ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳೂ ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರೂ ಸಹ ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರೂ ಸಹ ಪಾಲನೆ ಮಾಡಿದ ಪಕ್ಷದಲ್ಲಿ, ಈ ಬ್ರಹ್ಮಚರ್ಯ ಜೀವನವು ಈ ದೃಷ್ಟಿಯಿಂದಲೂ ಪೂರ್ಣವಾಗಿ ಪಾಲನೆಗೊಂಡಂತಾಗುತ್ತದೆ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>ಒಂದುವೇಳೆ ಭಂತೇ ಗೌತಮರೆ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳು ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರು ಪಾಲನೆ ಮಾಡುತ್ತಿದ್ದು, ಸಕುಂಟುಂಬಿಯಾಗಿ ಬಿಳಿಬಟ್ಟ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರೂ ಸಹ ಪಾಲನೆ ಮಾಡುತ್ತಿದ್ದು, ಆದರೆ ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕರು ಪಾಲನೆ ಮಾಡದೇ ಇದ್ದ ಪಕ್ಷದಲ್ಲಿ ಈ ಬ್ರಹ್ಮಚರ್ಯ ಜೀವನವು ಅಷ್ಟರಮಟ್ಟಿಗೆ ಪಾಲನೆಯಾಗದೆ ಪೂರ್ಣವಾಗದೇ ಉಳಿಯುತ್ತಿತ್ತು. ಆದರೆ, ಭಂತೆ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರೂ ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕರೂ ಸಹ ಪಾಲನೆ ಮಾಡಿದ ಪಕ್ಷದಲ್ಲಿ ಈ ಬ್ರಹ್ಮಚರ್ಯ ಜೀವನವು ಈ ದೃಷ್ಟಿಯಿಂದಲೂ ಪೂರ್ಣವಾಗಿ ಪಾಲನೆಗೊಂಡಂತಾಗುತ್ತದೆ.</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>ಒಂದುವೇಳೆ ಭಂತೇ ಗೌತಮರೆ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳು ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರು ಪಾಲನೆ ಮಾಡುತ್ತಿದ್ದು, ಸಕುಂಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರೂ ಸಹ ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕರೂ ಸಹ ಪಾಲನೆ ಮಾಡುತ್ತಿದ್ದು, ಆದರೆ ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿದ್ದು, ಬ್ರಹ್ಮಚಾರಿಗಳಾಗಿರುವ ಉಪಾಸಕಿಯರು ಪಾಲನೆ ಮಾಡದೇ ಇದ್ದ ಪಕ್ಷದಲ್ಲಿ ಈ ಬ್ರಹ್ಮಚರ್ಯ ಜೀವನವು ಅಷ್ಟರಮಟ್ಟಿಗೆ ಪೂರ್ಣವಾಗದೇ ಉಳಿಯುತ್ತದೆ. ಆದರೆ, ಭಂತೆ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳು ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ, ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಗಳಾಗಿರುವ ಉಪಾಸಕಿಯರೂ ಸಹ ಪಾಲನೆ ಮಾಡಿದ ಪಕ್ಷದಲ್ಲಿ ಈ ದೃಷ್ಟಿಯಿಂದಲೂ ಪೂರ್ಣವಾಗಿ ಪಾಲನೆಗೊಂಡಂತಾಗುತ್ತದೆ.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>ಒಂದುವೇಳೆ ಭಂತೇ ಗೌತಮರೆ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳು ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರು ಪಾಲನೆ ಮಾಡುತ್ತಿದ್ದು, ಸಕುಂಟುಂಬಿಯಾಗಿ ಬಿಳಿಬಟ್ಟ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರೂ ಸಹ ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕರೂ ಸಹ ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ, ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕಿಯರೂ ಸಹ ಪಾಲನೆ ಮಾಡುತ್ತಿದ್ದು, ಆದರೆ ಸಕುಟುಂಬಿಯಾಗಿದ್ದು, ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕಿಯರು ಪಾಲನೆ ಮಾಡದೇ ಇದ್ದ ಪಕ್ಷದಲ್ಲಿ ಈ ಬ್ರಹ್ಚರ್ಯ ಜೀವನವು ಈ ಬ್ರಹ್ಮಚರ್ಯ ಜೀವನವು ಅಷ್ಟರಮಟ್ಟಿಗೆ ಪೂರ್ಣವಾಗದೇ ಉಳಿಯುತ್ತದೆ. ಆದರೆ, ಭಂತೆ ಗೌತಮರೇ, ಈ ಧಮ್ಮವನ್ನು ಭಂತೆ ಗೌತಮರು ತಾವು ಪಾಲನೆ ಮಾಡುತ್ತಿದ್ದು, ಅದರಿಂದಾಗಿ ಭಿಕ್ಷುಗಳು ಪಾಲನೆ ಮಾಡುತ್ತಿದ್ದು, ಭಿಕ್ಷುಣಿಯರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಯಾಗಿರುವ ಉಪಾಸಕರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ, ಬಿಳಿಬಟ್ಟೆ ಉಡುವವರಾಗಿ ಬ್ರಹ್ಮಚಾರಿಣಿಯಾಗಿರುವ ಉಪಾಸಕಿಯರು ಪಾಲನೆ ಮಾಡುತ್ತಿದ್ದು, ಸಕುಟುಂಬಿಯಾಗಿ ಬಿಳಿಬಟ್ಟೆ ಉಡುವವರಾಗಿ ಇಂದ್ರಿಯ ಸುಖಭೋಗಿಯಾಗಿರುವ ಉಪಾಸಕಿಯರೂ ಸಹ ಪಾಲನೆ ಮಾಡಿದ ಪಕ್ಷದಲ್ಲಿ ಈ ದೃಷ್ಟಿಯಿಂದಲೂ ಪೂರ್ಣವಾಗಿ ಪಾಲನೆಗೊಂಡಂತಾಗುತ್ತದೆ.</p>
    <h2>3. ವಚ್ಛಗೋತ್ರನಿಗೆ ಪಬ್ಬಜಿತ ದೀಕ್ಷೆ ನೀಡಿಕೆ</h2>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>5. ಪೂಜ್ಯ ಗೌತಮರೇ, ಅದು ಹೇಗೆಂದರೆ, ಗಂಗಾನದಿಯು ಸಮುದ್ರದ ಕಡೆಗೆ ಇಳಿಯುತ್ತಾ, ಸಮುದ್ರದ ಕಡೆಗೆ ವಾಲುತ್ತಾ, ಸಮುದ್ರದ ಕಡೆಗೆ ನಡೆಯುತ್ತಾ, ಸಮುದ್ರದ ಬಳಿ ತಟ್ಟುತ್ತಾ ನಿಲ್ಲುತ್ತದೆ. ಅದೇರೀತಿಯಲ್ಲಿ ಭಂತೆ ಗೌತಮರೆ, ಉಪಾಸಕರ ಮತ್ತು ಪಬ್ಬಜಿತರ ಸಮುದಾಯವು ನಿಬ್ಬಾನದ ಕಡೆಗೆ ಇಳಿಯುತ್ತಾ, ನಿಬ್ಬಾನದ ಕಡೆಗೆ ವಾಲುತ್ತಾ, ನಿಬ್ಬಾನದ ಕಡೆಗೆ ನಡೆಯುತ್ತಾ, ನಿಬ್ಬಾನದ ಬಾಗಿಲನ್ನು ತಟ್ಟುತ್ತಾ ನಿಂತಿರುತ್ತದೆ. ಆದ್ದರಿಂದಾಗಿ ಪೂಜ್ಯ ಗೌತಮರೆ, ನಾನು ಭಂತೆ ಗೌತಮರಿಗೆ ಅಂತೆಯೇ ಧಮ್ಮಕ್ಕೆ ಮತ್ತು ಸಂಘಕ್ಕೆ ಶರಣು ಹೋಗುತ್ತೇನೆ. ನನಗೆ ಭಂತೆ ಗೌತಮರ ಹತ್ತಿರ ಪಬ್ಬಜಿತವು ದೊರಕಲಿ, ದೀಕ್ಷೆಯು ದೊರಕಲಿ.</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>ವಚ್ಛ, ಯಾರಾದರೊಬ್ಬ ಬೇರೆ ಮತದ ಅನುಯಾಯಿಯು, ಈ ಧಮ್ಮದಲ್ಲಿ ಪಬ್ಬಜಿತವನ್ನು ಅಪೇಕ್ಷಿಸಿದ್ದೇ ಆದರೆ, ದೀಕ್ಷೆ ಪಡೆಯಲು ಬಯಸಿದ್ದೇ ಆದರೆ, ಆತನು ದೀಕ್ಷಾಪೂರ್ವ ಶಿಷ್ಯತನದಲ್ಲೇ ನಾಲ್ಕು ತಿಂಗಳುಗಳ ಕಾಲ ವಾಸ ಮಾಡಬೇಕು. ನಾಲ್ಕು ತಿಂಗಳುಗಳು ಕಳೆದ ಮೇಲೆ, ಭಿಕ್ಷುಗಳು, ಅವರುಗಳು ಇಚ್ಛಿಸಿದರೆ, ಆತನಿಗೆ ಪಬ್ಬಜಿತ ನೀಡುವರು, ದೀಕ್ಷೆ ನೀಡುವರು ಮತ್ತು ಭಿಕ್ಷುವಾಗಿ ಮಾಡುವರು; ಹಾಗಿದ್ದರೂ ಸಹ ಉಂಟಾಗುವ ವ್ಯಕ್ತಿಗತವಾದ ಪರಸ್ಪರ ಭಿನ್ನತೆಗಳ ಅರಿವು ನನಗಿದೆ.</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>ಭಂತೆ, ಹಾಗಿದ್ದರೆ, ಹಿಂದೆ ಬೇರೆ ಮತದ ಅನುಯಾಯಿಗಳು ಧಮ್ಮದಲ್ಲಿ ಪಬ್ಬಜಿತವನ್ನು ಅಪೇಕ್ಷಿಸಿದ್ದೇ ಆದರೆ, ದೀಕ್ಷೆ ಪಡೆಯಲು ಬಯಸಿದ್ದೇ ಆದರೆ, ಅವರು ದೀಕ್ಷಾಪೂರ್ವ ಶಿಷ್ಯತನದ ನಾಲ್ಕು ತಿಂಗಳುಗಳ ಕಾಲ ವಾಸ ಮಾಡುತ್ತಾರೆ, ನಾಲ್ಕು ತಿಂಗಳುಗಳು ಕಳೆದಮೇಲೆ, ಭಿಕ್ಷುಗಳು, ಅವರುಗಳು ಇಚ್ಛಿಸಿದರೆ, ಅವರಿಗೆ ಪಬ್ಬಜಿತ ನೀಡುವರು ಮತ್ತು ಭಿಕ್ಷುಗಳನ್ನಾಗಿ ಮಾಡುವರು; ಆದರೆ, ನಾನು ನಾಲ್ಕು ವರ್ಷಗಳ ಕಾಲ ದೀಕ್ಷಾಪೂರ್ವ ಶಿಷ್ಯತನದಲ್ಲಿ ವಾಸಮಾಡುತ್ತೇನೆ. ನಾಲ್ಕು ವರ್ಷಗಳು ಕಳೆದಮೇಲೆ, ಭಿಕ್ಷುಗಳು ಇಚ್ಛಿಸಿದರೆ ನನಗೆ ಪಬ್ಬಜಿತವನ್ನು ಕೊಡಲಿ, ದಿಕ್ಷೆಯನ್ನು ಕೊಡಲಿ ಮತ್ತು ಭಿಕ್ಷುವನ್ನಾ ಮಾಡಲಿ.</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>ಆದರೆ ಪರಿವ್ರಾಜಕನಾಗಿದ್ದ ವಚ್ಛಗೋತ್ರನು ಭಗವಾನರಿಂದ ಪಬ್ಬಜಿತವನ್ನು ಪಡೆದನು, ಅಂತೆಯೇ ಭಿಕ್ಷು ದೀಕ್ಷೆ ಪಡೆದನು. ಇನ್ನೂ ಬಹಳ ಕಾಲ ಕಳೆದಿರದ, ಆಯುಷ್ಮಂತ ವಚ್ಛಗೋತ್ರನು, ಅಂದರೆ, ಕೇವಲ ಅರ್ಧ ತಿಂಗಳು ಕಳೆದಂತಹವನು, ಒಮ್ಮೆ ಭಗವಾನರಿದ್ದಲ್ಲಿಗೆ ಬಂದನು, ಹತ್ತಿರ ಬಂದನಂತರ ಭಗವಾನರಿಗೆ ನಮಿಸಿ ಒಂದೆಡೆ ಕುಳಿತನು. ಹೀಗೆ ಒಂದೆಡೆ ಕುಳಿತ ಆಯುಷ್ಮಂತ ವಚ್ಛಗೋತ್ರನು ಭಗವಾನರಿಗೆ ಹೀಗೆ ಹೇಳಿದನು- ಭಂತೆ, ಎಷ್ಟು ಕಲಿಯಬಹುದೋ ಅಷ್ಟನ್ನು ಈ ಸೇಖರ ಕಲಿಕೆಯನ್ನು ಮತ್ತು ಸೇಖರ ಜ್ಞಾನ ಸಂಪನ್ನತೆಯನ್ನು ಅದನ್ನು ನಾನು ಪಡೆದುಕೊಂಡಿದ್ದೇನೆ. ಅದಕ್ಕಿಂತ ಮಿಗಿಲಾದ ಧಮ್ಮವನ್ನು ಭಗವಾನರು ನನಗೆ ತಿಳಿಸಿ ಕೊಡಬೇಕು.143</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>ಹಾಗಿದ್ದರೆ ಒಳ್ಳೆಯದು. ವಚ್ಛ, ನೀನು ಎರಡು ಮಿಗಿಲಾದಂತಹ ಧಮ್ಮಗಳನ್ನು ಬೆಳೆಸಿಕೊಳ್ಳಬೇಕು- ಉಪಶಾಂತಿ ಮತ್ತು ವಿಪಸ್ಸನ ಜ್ಞಾನ. ವಚ್ಛ, ಈ ಎರಡು ಮಿಗಿಲಾದ ಧಮ್ಮಗಳನ್ನು ಬೆಳೆಸಿಕೊಂಡಿದ್ದೇ ಆದರೆ ಉಪಶಾಂತಿ ಮತ್ತು ವಿಪಸ್ಸನ ಜ್ಞಾನ- ಅವುಗಳು ಅನೇಕ ವಿಧದ ಮೂಲ ವಿಷಯದ ವಿಶೇಷ ಗ್ರಹಿಕೆಗೆ ಅನುವು ಮಾಡಿಕೊಡುತ್ತವೆ.</p>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>6. ವಚ್ಛ, ನೀನು ಒಂದುವೇಳೆ ಈ ರೀತಿಯಾಗಿ ಇಚ್ಛಿಸಿದ್ದೇ ಆದರೆ- ಅನೇಕ ವಿಧದ ಆಧ್ಯಾತ್ಮಿಕ ಮನೋಶಕ್ತಿಗಳನ್ನು ನಾನು ಅನುಭವಿಸುವಂತಾಗಲಿ ಎಂದಾಗ- ನಾನು ಒಬ್ಬನಿದ್ದು ಅನೇಕವಾಗಲಿ, ಅನೇಕವಾಗಿದ್ದು ನಾನು ಒಂದೇ ಆಗಲಿ, ಬದಲಾಗಿ ಅಥವಾ ಕಾಣದಂತಾಗಿ ನಾನು ಗೋಡೆಯಲ್ಲಿ ಪರ್ವತದಲ್ಲಿ ತೂರಿ ಹೋಗಲಿ, ಹೇಗೆ ಗಾಳಿಯಲ್ಲೇ ಹಾರಿ ನಾನು ಭೂಮಿಯಲ್ಲಿ ಮುಳುಗಲಿ, ಮತ್ತೆ ಮೇಲೇಳುವಂತಾಗಲಿ, ಹೇಗೆ ನೀರಿನಲ್ಲಿಯೋ ಹಾಗೆ, ನಾನು ನೀರಿನ ಮೇಲೆ ನಿರಾತಂಕವಾಗಿ ನಡೆಯುವಂತಾಗಲಿ, ಹೇಗೆ ಭೂಮಿಯ ಮೇಲೋ ಹಾಗೆ, ನಾನು ಆಕಾಶದಲ್ಲಿ ಕಾಲಮೇಲೆ ಕಾಲು ಹಾಕಿ ಕುಳಿತವನಾಗಿ ತೇಲುವಂತಾಗಲಿ, ಹೇಗೆ ಪಕ್ಷಿಗಳು ರೆಕ್ಕೆಯಿಂದಾಗಿ ಹಾರಾಡುತ್ತವೆಯೋ ಹಾಗೆ, ನಾನು ಕೈಗಳನ್ನು ಉಜ್ಜಿ, ಅದರಿಂದಾಗಿ ಅಗಾಧ ಶಕ್ತಿಶಾಲಿಗಳಾದ ಮತ್ತು ಪ್ರಭಾವಶಾಲಿಗಳಾದ ಚಂದ್ರ ಸೂರ್ಯರನ್ನು ಹಡೆಯುವಂತಾಗಲಿ, ಬ್ರಹ್ಮಲೋಕವೇ ಆಗಿದ್ದರೂ ಸಹ ಅದು ನನ್ನ ಶರೀರದ ವಶವರ್ತಿಯಾಗಲಿ ಎಂಬುದಾಗಿ- ನೀನು ಆಗಲೇ, ಇಲ್ಲಿಯೇ ಅದಕ್ಕೆ ತಕ್ಕಂತಹ ಕ್ಷೇತ್ರದ ಸ್ಮೃತಿಯ ಜಾಗೃತ ಸ್ಥಿತಿಯ ಸಿದ್ಧಿ ಪಡೆದರೆ ಅವುಗಳನ್ನು ಸಾಕ್ಷಾತ್ಕರಿಸಿಕೊಳ್ಳಬಹುದು.144</p>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>ವಚ್ಛ, ಒಂದುವೇಳೆ ನೀನು ಈ ರೀತಿಯಾಗಿ ಇಚ್ಛಿಸಿದ್ದೇ ಆದರೆ- ನಾನು ದಿವ್ಯವಾದಂತಹ ಕೇಳುವ ಶಕ್ತಿ ಪಡೆದು, ಅಂದರೆ ಮಾನವರು ಕೇಳುವ ಶಕ್ತಿಯನ್ನು ಮೀರಿರುವಂತಹುದು, ಅದರಿಂದ ಎರಡೂ ಶಬ್ದಗಳನ್ನು ಕೇಳುವವರಾಗಲಿ. ಮಾನವರು ಕೇಳಬಹುದಾದ ಹಾಗೆಯೇ ದೇವತೆಗಳು ಕೇಳಬಹುದಾದಂತಹುದು- ಅಲ್ಲದೆ, ಹತ್ತಿರದವಾಗಲಿ ಹಾಗೆಯೇ ದೂರವಾಗಿರಲಿ ಎಂದು. ಆಗಲೇ ಅಲ್ಲಿಯೇ ಅದಕ್ಕೆ ತಕ್ಕಂತಹ ಸ್ಮೃತಿಯ ಜಾಗೃತ ಸ್ಥಿತಿಯ ಸಿದ್ಧಿ ಪಡೆದರೆ ಅವುಗಳನ್ನು ಸಾಕ್ಷಾತ್ಕರಿಸಿಕೊಳ್ಳಬಹುದು.</p>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>ವಚ್ಛ, ಒಂದುವೇಳೆ ನಾನು ಈ ರೀತಿಯಾಗಿ ಇಚ್ಛಿಸಿದ್ದೇ ಆದರೆ- ನಾನು ಬೇರೆ ಜೀವಿಗಳ, ಬೇರೆ ಮಾನವರ ಮನಸ್ಸಿನ ವಿವರಗಳನ್ನು, ನನ್ನ ಮನಸ್ಸಿನಿಂದ ಆಳವಾಗಿ ಗ್ರಹಿಸುವಂತಾಗಲಿ. ರಾಗದಿಂದ ಕೂಡಿದಂತಹ ಮನಸ್ಸಾಗಿದ್ದರೆ, ರಾಗದಿಂದ ಕೂಡಿದ ಮನಸ್ಸೆಂದು ಅರಿಯುವಂತಾಗಲಿ ಅಥವಾ ರಾಗದಿಂದ ಕೂಡಿರದಂತಹ ಮನಸ್ಸಾಗಿದ್ದರೆ, ರಾಗದಿಂದ ಕೂಡಿರದ ಮನಸ್ಸೆಂದು ಅರಿಯುವಂತಾಗಲಿ ಅಥವಾ ದ್ವೇಷದಿಂದ ಕೂಡಿದಂತಹ ಮನಸ್ಸಾಗಿದ್ದರೆ, ದ್ವೇಷದಿಂದ ಕೂಡಿದ ಮನಸ್ಸೆಂದು ಅರಿಯುವಂತಾಗಲಿ ಅಥವಾ ದ್ವೇಷದಿಂದ ಕೂಡಿರದಂತಹ ಮನಸ್ಸಾಗಿದ್ದರೆ, ದ್ವೇಷದಿಂದ ಕೂಡಿರದ ಮನಸ್ಸೆಂದು ಅರಿಯುವಂತಾಗಲಿ. ಅಥವಾ ಮೋಹದಿಂದ ಕೂಡಿದಂತಹ ಮನಸ್ಸಾಗಿದ್ದರೆ, ಮೋಹದಿಂದ ಕೂಡಿದ ಮನಸ್ಸೆಂದು ಅರಿಯುವಂತಾಗಲಿ ಅಥವಾ ಮೋಹದಿಂದ ಕೂಡಿರದ ಮನಸ್ಸಾಗಿದ್ದರೆ, ಮೋಹದಿಂದ ಕೂಡಿರದ ಮನಸ್ಸೆಂದು ಅರಿಯುವಂತಾಗಲಿ. ಅಥವಾ ಮುದುಡಿದಂತಹ ಮನಸ್ಸಾಗಿದದರೆ, ಮುದುಡಿದಂತಹ ಮನಸ್ಸೆಂದು ಅರಿಯುವಂತಾಗಲಿ, ಅಥವಾ ಚದುರಿದಂತಹ ಮನಸ್ಸಾಗಿದ್ದರೆ ಚದುರಿಹೋದ ಮನಸ್ಸೆಂದು ಅರಿಯುವಂತಾಗಲಿ, ಅಥವಾ ಮಹಾನತೆಯನ್ನು ಸಾಧಿಸಿದ ಮನಸ್ಸಾಗಿದ್ದರೆ, ಮಹಾನತೆಯನ್ನು ಸಾಧಿಸಿದ ಮನಸ್ಸೆಂದು ಅರಿಯುವಂತಾಗಲಿ, ಅಥವಾ ಮಹಾನತೆಯನ್ನು ಸಾಧಿಸಿರದ ಮನಸ್ಸಾಗಿದ್ದರೆ, ಮಹಾನತೆಯನ್ನು ಸಾಧಿಸಿರದ ಮನಸ್ಸೆಂದು ಅರಿಯುವಂತಾಗಲಿ, ಅಥವಾ (ಬೇರೆ ತರಹದ) ಹಿರಿಮೆ ಸಾಧಿಸಿದಂತಹ ಮನಸ್ಸಾಗಿದ್ದರೆ (ಬೇರೆ ತರಹದ) ಹಿರಿಮೆ ಸಾಧಿಸಿದಂತಹ ಮನಸ್ಸೆಂದು ಅರಿಯುವಂತಾಗಲಿ ಅಥವಾ (ಬೇರೆ ತರಹದ) ಹಿರಿಮೆ ಸಾಧಿಸಿರದ ಮನಸ್ಸಾಗಿದ್ದರೆ, (ಬೇರೆ ತರಹದ) ಹಿರಿಮೆ ಸಾಧಿಸಿರದ ಮನಸ್ಸೆಂದು ಅರಿಯುವಂತಾಗಲಿ. ಅಥವಾ ಏಕಾಗ್ರತೆ ಪಡೆದಂತಹ ಮನಸ್ಸಾಗಿದ್ದರೆ, ಏಕಾಗ್ರತೆ ಪಡೆದ ಮನಸ್ಸೆಂದು ಅರಿಯುವಂತಾಗಲಿ, ಅಥವಾ ಏಕಾಗ್ರತೆ ಪಡೆದಿರದ ಮನಸ್ಸಾಗಿದ್ದರೆ, ಏಕಾಗ್ರತೆ ಪಡೆದಿರದ ಮನಸ್ಸೆಂದು ಅರಿಯುವಂತಾಗಲಿ, ಅಥವಾ ವಿಮುಕ್ತಿ ಪಡೆದ ಮನಸ್ಸಾಗಿದ್ದರೆ, ವಿಮುಕ್ತಿ ಪಡೆದ ಮನಸ್ಸೆಂದು ಅರಿಯುವಂತಾಗಲಿ, ವಿಮುಕ್ತಿ ಪಡೆದಿರದ ಮನಸ್ಸಾಗಿದ್ದರೆ, ವಿಮುಕ್ತಿ ಪಡೆದಿರದ ಮನಸ್ಸೆಂದು ಅರಿಯುವಂತಾಗಲಿ- ಎಂಬುದಾಗಿ, ನೀನು ಆಗಲೇ ಅಲ್ಲಿಯೇ ಅದಕ್ಕೆ ತಕ್ಕಂತಹ ಕ್ಷೇತ್ರದ ಸ್ಮೃತಿಯ ಜಾಗೃತ ಸ್ಥಿತಿಯ ಸಿದ್ಧಿ ಪಡೆದರೆ ಅವುಗಳನ್ನು ಸಾಕ್ಷಾತ್ಕರಿಸಿಕೊಳ್ಳಬಹುದು.</p>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a>ವಚ್ಛ, ಒಂದುವೇಳೆ ನೀನು ಈ ರೀತಿಯಾಗಿ ಇಚ್ಛಿಸದ್ದೇ ಆದರೆ- ಅನೇಕ ಬಗೆಯಲ್ಲಿನ ನನ್ನ ಹಿಂದಿನ ಜನ್ಮಗಳನ್ನು ಜ್ಞಾಪಿಸಿಕೊಳ್ಳಬೇಕು, ಅಂದರೆ- ಒಂದು ಹುಟ್ಟು, ಎರಡು ಹುಟ್ಟುಗಳು, ಮೂರು ಹುಟ್ಟುಗಳು, ನಾಲ್ಕು ಹುಟ್ಟುಗಳು, ಐದು ಹುಟ್ಟುಗಳು, ಹತ್ತು ಹುಟ್ಟುಗಳು, ಇಪ್ಪತ್ತು ಹುಟ್ಟುಗಳು, ಮೂವತ್ತು ಹುಟ್ಟುಗಳು, ನಲವತ್ತು ಹುಟ್ಟುಗಳು, ಐವತ್ತು ಹುಟ್ಟುಗಳು, ಒಂದು ನೂರು, ಸಾವಿರ ಹುಟ್ಟುಗಳು, ಸೃಷ್ಟಿ ಮೇಲಿರುವ ಅನೇಕ ಕಲ್ಪಗಳನ್ನು, ಸೃಷ್ಟಿ ನಾಶದ ಅನೇಕ ಕಲ್ಪಗಳನ್ನು, ಸೃಷ್ಟಿಯಾಗುವ-ನಾಶವಾಗುವ ಅನೇಕ ಕಲ್ಪಗಳನ್ನು ಅಂತಹ ಒಂದರಲ್ಲಿ ನಾನು ಈ ಹೆಸರಿನವನಿದ್ದೆ, ಈ ಕುಲದವನಾಗಿದ್ದೆ, ಈ ಬಣ್ಣದವನಾಗಿದ್ದೆ, ಈ ರೀತಿಯಾಗಿ ಪಾಲನೆ ಪಡೆದೆ, ಈ ರೀತಿಯ ಸುಖ-ದುಃಖದ ಅನುಭವಗಳು ನನ್ನವಾಗಿದ್ದವು. ಈ ರೀತಿಯಾಗಿ ನನ್ನ ಜೀವನದ ಆಯಸ್ಸು ಕೊನೆಗೊಂಡಿತು, ನಾನು ಇದನ್ನು ಮುಗಿಸಿ ಮುಂದುವರಿದು, ಬೇರೊಂದು ಕಡೆ ಹುಟ್ಟಿದೆ- ಅದರಲ್ಲಿ ನಾನು ಈ ಹೆಸರಿನವನಾಗಿದ್ದೆ, ಈ ಕುಲದವನಾಗಿದ್ದೆ, ಈ ಬಣ್ಣದವನಾಗಿದ್ದೆ, ಈ ರೀತಿಯಾಗಿ ಪಾಲನೆ ಪಡೆದೆ, ಈ ರೀತಿಯ ಸುಖ-ದುಃಖದ ಅನುಭವಗಳು ನನ್ನವಾಗಿದ್ದವು, ಈ ರೀತಿಯಾಗಿ ನನ್ನ ಜೀವನದ ಆಯುಷ್ಯ ಕೊನೆಗೊಂಡಿತು, ನಾನು ಇದನ್ನು ಮುಗಿಸಿ ಮುಂದುವರಿದು ಇಲ್ಲಿ ಹುಟ್ಟಿಬಂದೆ ಎಂದು. ಈ ರೀತಿಯಾಗಿ ಅನೇಕ ವಿಧವಾದ ಹಿಂದಿನ ಜನ್ಮಗಳನ್ನು ಅವುಗಳ ಚಹರೆ ಮತ್ತು ವಿವರಗಳೊಂದಿಗೆ ಜ್ಞಾಪಿಸಿಕೊಳ್ಳಬಹುದು ಎಂದು. ಅಲ್ಲಿಯೇ ಆಗಲೇ ಅದಕ್ಕೆ ತಕ್ಕಂತಹ ಸ್ಮೃತಿಯ ಜಾಗೃತ ಸ್ಥಿತಿಯ ಸಿದ್ಧಿ ಪಡೆದರೆ ಅವುಗಳನ್ನು ಸಾಕ್ಷಾತ್ಕರಿಸಿಕೊಳ್ಳಬಹುದು.</p>
    <p><a class='ref sc' id='sc33'>SC 33</a><a class='ref cscd' id='cscd33'>CSCD 33</a>ವಚ್ಛ, ಒಂದುವೇಳೆ, ನೀನು ಈ ರೀತಿಯಾಗಿ ಇಚ್ಛಿಸಿದ್ದೇ ಆದರೆ- ದಿವ್ಯವಾದ ಪರಿಶುದ್ಧವಾದ ದೃಷ್ಟಿಯಿಂದ, ಮಾನವ ದೃಷ್ಟಿಗೆ ಮಿಗಿಲಾದಂತಹುದರಿಂದ, ನಾನಾ ಜೀವಿಗಳು ಹೇಗೆ ನಾಶವಾಗುವುವು ಅಥವಾ ಹುಟ್ಟಿಬರುವುವು ಎಂಬುದನ್ನು ಕಾಣುವಂತಾಗಲಿ. ಹೀನವಾದವು, ಉತ್ತಮವಾದವು, ಸುಂದರವಾದವು, ಕುರೂಪವಾದವು, ಒಳ್ಳೆಯ ಸ್ಥಿತಿಗಳಲ್ಲಿ ಹುಟ್ಟಿದಂತಹವು, ಕೆಟ್ಟ ಸ್ಥಿತಿಗಳಲ್ಲಿ ಹುಟ್ಟಿದಂತಹವು, ತಮ್ಮ ತಮ್ಮ ಕಾರ್ಯಕ್ಕೆ ಅನುಸಾರವಾಗಿರುವಂತಹ ಜೀವಿಗಳನ್ನು ಕಾಣುವಂತಗಲಿ. ಈ ಒಳ್ಳೆಯ ಜೀವಿಗಳು, ತಮ್ಮ ಶರೀರ ಕೆಟ್ಟ ನಡವಳಿಕೆಯಿಂದ ಕೂಡಿದವರಾದ್ದರಿಂದಾಗಿ ಮಾತಿನ ಕೆಟ್ಟ ನಡವಳಿಕೆಯಿಂದ ಕೂಡಿದ್ದವರಾದ್ದರಿಂದಾಗಿ, ಮನಸ್ಸಿನ ಕೆಟ್ಟ ನಡವಳಿಕೆಯಿಂದ ಕೂಡಿದವರಾದ್ದರಿಂದಾಗಿ, ಶ್ರೇಷ್ಠರಾದವರಿಗೆ ತೊಂದರೆ ಕೊಟ್ಟಿದ್ದರಿಂದಾಗಿ, ತಪ್ಪು ದೃಷ್ಟಿಯನ್ನು ಹೊಂದಿದ್ದರಿಂದಾಗಿ, ತಪ್ಪು ದೃಷ್ಟಿಗನುಗುಣವಾಗಿ ಕಾರ್ಯಗಳನ್ನು ಮಾಡಿದ್ದರಿಂದಾಗಿ, ಅವುಗಳು ಸಾವು ಪಡೆದ ನಂತರ ಶರೀರ ಅಳಿದಮೇಲೆ, ದುಃಖದ ಸ್ಥಿತಿಗಳಲ್ಲಿ, ಕೆಟ್ಟ ಸ್ಥಿತಿಗಳಲ್ಲಿ, ನಿರಯದಲ್ಲಿ, ನರಕದಲ್ಲಿ ಹುಟ್ಟಿಬಂದಿವೆ. ಈ ಒಳ್ಳೆಯ ಜೀವಗಳು ತಮ್ಮ ಶರೀರದ ಒಳ್ಳೆಯ ನಡವಳಿಕೆಯಿಂದ ಕೂಡಿದವರಾದ್ದರಿಂದಾಗಿ, ಮನಸ್ಸಿನ ಒಳ್ಳೆಯ ನಡವಳಿಕೆಯಿಂದ ಕೂಡಿದವರಾದ್ದರಿಂದಾಗಿ, ಶ್ರೇಷ್ಠರಿಗೆ ತೊಂದರೆ ಕೊಡದೇ ಇದ್ದದ್ದರಿಂದಾಗಿ, ಸರಿದೃಷ್ಟಿಯನ್ನು ಹೊಂದಿದ್ದರಿಂದಾಗಿ, ಸರಿ ದೃಷ್ಟಿಗನುಗುಣವಾದ ಕಾರ್ಯಗಳನ್ನು ಮಾಡಿದ್ದರಿಂದಾಗಿ, ಅವುಗಳು ಸಾವು ಪಡೆದ ನಂತರ ಶರೀರ ಅಳಿದ ಮೇಲೆ, ಸುಖದ ಮೇಲೆ, ಸುಖದ ಸ್ಥಿತಿಗಳಲ್ಲಿ ಸ್ವರ್ಗದಲ್ಲಿ ಹುಟ್ಟಿಬಂದಿವೆ. ಈ ರೀತಿಯಾಗಿ ದಿವ್ಯವಾದ, ಪರಿಶುದ್ಧವಾದ ದೃಷ್ಟಿಯಿಂದ, ಮಾನವ ದೃಷ್ಟಿಗೆ ಮಿಗಿಲಾದಂತಹುದರಿಂದ, ಜೀವಿಗಳು ಹೇಗೆ ನಾಶವಾಗುವುವು ಅಥವಾ ಹುಟ್ಟಿಬರುವುವು ಎಂಬುದನ್ನು ಕಾಣಬಹುದು. ಹೀನವಾದವು, ಉತ್ತಮವಾದವು, ಸುಂದರವಾದವು, ಕುರೂಪವಾದವು, ಒಳ್ಳೆಯ ಸ್ಥಿತಿಗಳಲ್ಲಿ ಹುಟ್ಟಿದಂತಹವು. ಕೆಟ್ಟ ಸ್ಥಿತಿಗಳಲ್ಲಿ ಹುಟ್ಟಿದಂತಹವು, ತಮ್ಮ ತಮ್ಮ ಕಾರ್ಯಕ್ಕೆ ಅನುಸಾರವಾಗಿರುವಂತಹ ಜೀವಿಗಳನ್ನು ಕಾಣಬಹುದು ಎಂದು. ಅಲ್ಲಿಯೇ ಆಗಲೇ ಅದಕ್ಕೆ ತಕ್ಕಂತಹ ಸ್ಮೃತಿಯ ಜಾಗೃತ ಸ್ಥಿತಿಯ ಸಿದ್ಧಿಪಡೆದರೆ, ಅವುಗಳನ್ನು ಸಾಕ್ಷಾತ್ಕರಿಸಿಕೊಳ್ಳಬಹುದು.</p>
    <p><a class='ref sc' id='sc34'>SC 34</a><a class='ref cscd' id='cscd34'>CSCD 34</a>ವಚ್ಛ, ಒಂದುವೇಳೆ ನೀನು ಈ ರೀತಿಯಾಗಿ ಇಚ್ಛಿಸದ್ದೇ ಆದರೆ- ಆಸವಗಳನ್ನು ಕ್ಷಯಿಸಿ ಆಸವ ಇಲ್ಲದವನಾಗಿ, ಚಿತ್ತವಿಮುಕ್ತಿಯನ್ನು ಪಡೆದು, ಪ್ರಜ್ಞೆಯಿಂದಾಗಿ ವಿಮುಕ್ತಿಯನ್ನು ಪಡೆದು, ಇಲ್ಲಿಯೇ ಈಗಲೇ ತನಗೆ ತಾನೇ ವಿಶೇಷ ಜ್ಞಾನದಿಂದ ಸಾಕ್ಷಾತ್ಕರಿಸಿಕೊಂಡವನಾಗಿ, ಅಲ್ಲಿಯೇ ನೆಲೆ ನಿಂತವನಾಗಿ ಉಳಿಯುವನು ಎಂದು ಅಲ್ಲಿಯೇ ಆಗಲೇ ಅದಕ್ಕೆ ತಕ್ಕಂತಹ ಸ್ಮೃತಿಯ ಜಾಗೃತ ಸ್ಥಿತಿಯ ಸಿದ್ಧಿ ಪಡೆದರೆ, ಅವುಗಳನ್ನು ಸಾಕ್ಷಾತ್ಕರಿಸಿಕೊಳ್ಳಬಹುದು ಎಂದು.</p>
    <p><a class='ref sc' id='sc35'>SC 35</a><a class='ref cscd' id='cscd35'>CSCD 35</a>7. ಆಗ ಆಯುಷ್ಮಂತ ವಚ್ಛಗೋತ್ರನು ಭಗವಾನರು ತಿಳಿಸಿದ ನುಡಿಗಳಿಂದ ಆನಂದಗೊಂಡವನಾಗಿ, ಕೃತಜ್ಞತೆಗಳನ್ನು ತಿಳಿದವನಾಗಿ, ಆಸನದಿಂದೆದ್ದು, ಭಗವಾನರಿಗೆ ವಂದಿಸಿ, ಪ್ರದಕ್ಷಿಣೆ ಮಾಡಿ, ಹೊರಟುಹೋದನು. ಆ ನಂತರ ಆಯುಷ್ಮಂತ ವಚ್ಛಗೋತ್ರನು ತಾನೊಬ್ಬನೇ ಏಕಾಂಗಿಯಾಗಿದ್ದು, ಜಾಗೃತನಾಗಿದ್ದು, ಯತ್ನಶೀಲನಾಗಿದ್ದು, ಎಲ್ಲವನ್ನೂ ತೊಡೆದು ಹಾಕಿದವನಾಗಿ ಸಿದ್ಧಿ ಪಡೆದುಕೊಂಡವನಾಗಿ ಹಾಗೆಯೇ ಉಳಿದನು. ಯಾವುದಕ್ಕಾಗಿ ಕುಲಪುತ್ರರು ಮನೆಬಿಟ್ಟು ಮನೆ ಇಲ್ಲದವರಾಗಿ, ಪಬ್ಬಜಿತರಾಗುವ ಒಳಿತನ್ನು ಉತ್ತಮತೆಯನ್ನು ಬಯಸಿ ಹೋಗುವರೋ- ಆ ಸರಿಸಾಟಿಯಿಲ್ಲದ ಬ್ರಹ್ಮಚರ್ಯ ಜೀವನದ ಸಿದ್ಧಿಯನ್ನು ಇಲ್ಲಿಯೇ ಈಗಲೇ, ತಾನೆ ತನ್ನ ವಿಶೇಷ ಜ್ಞಾನ ಸಾಧನೆಯಿಂದ ಸಾಕ್ಷಾತ್ಕರಿಸಿಕೊಂಡವನಾಗಿ, ಅಲ್ಲಿಯೇ ಹಾಗೆಯೇ ನೆಲೆನಿಂತನು. ಹುಟ್ಟುವಿಕೆ ನಾಶಪಡಿಸಿದ್ದಾಗಿದೆ, ಬ್ರಹ್ಮಚರ್ಯ ಜೀವನವನ್ನು ಸಾಧಿಸಿದ್ದಾಗಿದೆ, ಮಾಡಬೇಕಾದ್ದಾಗಿದೆ, ಮಾಡಿದ್ದಾಗಿದೆ, ಇನ್ನು ಉಳಿದದ್ದೇನೂ ಇಲ್ಲ ಎಂದು ಅರಿತುಕೊಂಡನು. ಅನಂತರ ಆಯುಷ್ಮಂತ ವಚ್ಛಗೋತ್ರನು ಅರಹಂತ ಸಿದ್ಧಿ ಪಡೆದನು.</p>
    <h2>4. ಭಿಕ್ಷು ವಚ್ಛಗೋತ್ರನು ಮಹಾ ಮಹಿಮಾ ಶಕ್ತಿ ಉಳ್ಳವನು</h2>
    <p><a class='ref sc' id='sc36'>SC 36</a><a class='ref cscd' id='cscd36'>CSCD 36</a>8. ಆ ಸಮಯದಲ್ಲಿ ಬಹಳ ಜನ ಭಿಕ್ಷುಗಳು ಭಗವಾನರನ್ನು ಕಾಣುವುದಕ್ಕಾಗಿ ಹೊರಟಿದ್ದರು. ಆಯುಷ್ಮಂತ ವಚ್ಛಗೋತ್ರನು ಆ ಭಿಕ್ಷುಗಳು ದೂರದಲ್ಲಿ ಹೋಗುತ್ತಿರುವುದನ್ನು ಕಂಡವನಾಗಿ, ಆ ಭಿಕ್ಷುಗಳ ಬಳಿಗೆ ಬಂದನು, ಬಳಿಗೆ ಬಂದನಂತರ ಆ ಭಿಕ್ಷುಗಳಿಗೆ ಹೀಗೆ ಹೇಳಿದನು- ಆದರೆ ನೀವು ಆಯುಷ್ಮಂತರುಗಳೇ ಎಲ್ಲಿಗೆ ಹೋಗುತ್ತಿದ್ದೀರಿ? ಎಂದು.</p>
    <p><a class='ref sc' id='sc37'>SC 37</a><a class='ref cscd' id='cscd37'>CSCD 37</a>ಆಯುಷ್ಮಂತ, ನಾವು ಭಗವಾನರ ದರ್ಶನಕ್ಕಾಗಿ ಹೊರಟಿರುವೆವು ಎಂದು.</p>
    <p><a class='ref sc' id='sc38'>SC 38</a><a class='ref cscd' id='cscd38'>CSCD 38</a>ಹಾಗಾದರೆ ಆಯುಷ್ಮಂತರುಗಳೇ, ನನ್ನ ಹೆಸರನ್ನು ಹೇಳಿ ಭಗವಾನರ ಪಾದಕ್ಕೆ ಶಿರಬಾಗಿ ನಮಿಸಿರಿ ಹಾಗೂ ಹೀಗೆ ಹೇಳಿ- ಭಂತೇ, ಭಿಕ್ಷು ವಚ್ಛಗೋತ್ರನು ಭಗವಾನರ ಪಾದಕ್ಕೆ ಶಿರಬಾಗಿ ನಮಿಸುತ್ತಾನೆ ಮತ್ತು ಹೀಗೆ ಹೇಳುತ್ತಾನೆ. ಭಗವಾನರಂತೆ (ಆದೇಶದಂತೆ) ಪಾಲನೆ ಮಾಡುತ್ತಿದ್ದೇನೆ, ಸುಗತರಂತೆ ಪಾಲನೆ ಮಾಡುತ್ತಿದ್ದೇನೆ ಎಂದು. ಹಾಗೇ ಆಗಲಿ ಎಂದು ಆ ಭಿಕ್ಷುಗಳು ಆಯುಷ್ಮಂತ ವಚ್ಛಗೋತ್ರನಿಗೆ ಉತ್ತರಿಸಿದರು. ಆ ನಂತರ ಭಿಕ್ಷುಗಳು ಭಗವಾನರು ಎಲ್ಲಿದ್ದರೋ ಅಲ್ಲಿಗೆ ಬಂದರು, ಬಳಿಗೆ ಬಂದನಂತರ ಭಗವಾನರಿಗೆ ವಂದಿಸಿ ಒಂದೆಡೆ ಕುಳಿತರು. ಹೀಗೆ ಒಂದೆಡೆ ಕುಳಿತ ಆ ಭಿಕ್ಷುಗಳು ಭಗವಾನರಿಗೆ ಹೀಗೆ ಹೇಳಿದರು- ಭಂತೇ, ಆಯುಷ್ಮಂತ ವಚ್ಛಗೊತ್ರನು ಭಗವಾನರ ಪಾದಕ್ಕೆ ಶಿರಬಾಗಿ ನಮಿಸುತ್ತಾನೆ ಮತ್ತು ಹೀಗೆ ಹೇಳಿರುತ್ತಾನೆ- ಭಗವಾನರಂತೆ (ಅದೇಶದಂತೆ) ಪಾಲನೆ ಮಾಡುತ್ತಿದ್ದೇನೆ, ಸುಗತರಂತೆ (ಆದೇಶದಂತೆ) ಪಾಲನೆ ಮಾಡುತ್ತಿದ್ದೇನೆ ಎಂದು.145</p>
    <p><a class='ref sc' id='sc39'>SC 39</a><a class='ref cscd' id='cscd39'>CSCD 39</a>ಭಿಕ್ಷುಗಳೇ ನಾನು ಇದಕ್ಕೆ ಮುಂಚಿತವಾಗಿಯೇ ಭಿಕ್ಷು ವಚ್ಛಗೋತ್ರನ ಮನಸ್ಸನ್ನು ನನ್ನ ಮನಸ್ಸಿನಿಂದ ಅರಿತಿದ್ದೇನೆ- ಭಿಕ್ಷು ವಚ್ಛಗೋತ್ರನು ಮೂರು ಬಗೆಯ ವಿದ್ಯೆಗಳನ್ನು ಸಿದ್ಧಿಸಿಕೊಂಡಿದ್ದಾನೆ, ಆತನು ಮಹಾನುಭಾವನಾಗಿದ್ದಾನೆ ಎಂದು ದೇವತೆಗಳು ಕೂಡ ನನಗೆ ಈ ರೀತಿಯಾಗಿ ವಿಷಯ ತಿಳಿಸಿದ್ದಾರೆ- ಭಂತೇ, ಭಿಕ್ಷು ವಚ್ಛಗೋತ್ರನು ಮೂರು ಬಗೆಯ ವಿದ್ಯೆಗಳನ್ನು ಸಿದ್ಧಿಸಿಕೊಂಡಿದ್ದಾನೆ, ಆತನು ಮಹಾಮಹಿಮಾ ಶಕ್ತಿಯನ್ನು ಪಡೆದಿದ್ದಾನೆ, ಆತನು ಮಹಾನುಭಾವನಾಗಿದ್ದಾನೆ ಎಂದು.</p>
    <p><a class='ref sc' id='sc40'>SC 40</a><a class='ref cscd' id='cscd40'>CSCD 40</a>ಭಗವಾನರು ಹೀಗೆ ನುಡಿದರು. ಆನಂದಗೊಂಡ ಆ ಭಿಕ್ಷುಗಳು ಭಗವಾನರು ತಿಳಿಸಿದಂತಹ ನುಡಿಗಳಿಂದ ಸಂತೋಷಗೊಂಡರು.</p>
    <h2>ಇಲ್ಲಿಗೆ ಮಹಾವಚ್ಛ ಸುತ್ತ ಮುಗಿಯಿತು </h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2011</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>