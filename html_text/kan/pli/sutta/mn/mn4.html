<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 4: ಭಯ ಮತ್ತು ಆತಂಕ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn4' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮೂಲಪರಿಯಾಯ ವರ್ಗ </li>
      </ul>
      <h1 class='sutta-title'>4. ಭಯ ಮತ್ತು ಆತಂಕ ಸುತ್ತ</h1>
    </header>

    <h2>ಅರಣ್ಯವಾಸದ ಕಷ್ಟದ ವಿಧಾನಗಳು</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದು ಸಲ ಭಗವಾನರು ಶ್ರಾವಸ್ಥಿಯ ಹತ್ತಿರದ ಅನಾಥಪಿಂಡಿಕರ ಜೇತವನದಲ್ಲಿನ ವಿಹಾರದಲ್ಲಿ ತಂಗಿದ್ದರು. ಆಗ ಜಾನುಸ್ಸೋನಿ56 ಎಂಬ ಬ್ರಾಹ್ಮಣನು ಭಗವಾನರಿದ್ದಲಿಗೆ ಹೋದನು; ಹೋಗಿ, ಭಗವಾನರಿಗೆ ವಂದಿಸಿದನು. ವಂದಿಸಿ, ಕುಶಲೋಪರಿಯನ್ನು ಕೇಳಿದ ನಂತರ ಒಂದು ಕಡೆ ಕುಳಿತುಕೊಂಡನು. ಒಂದು ಕಡೆ ಕುಳಿತ ಬ್ರಾಹ್ಮಣ ಜಾನುಸ್ಸೋನಿ ಭಗವಾನರಿಗೆ ಈ ರೀತಿ ಹೇಳಿದನು-“ಪೂಜ್ಯ ಗೌತಮರೇ, ಯಾವ ಯಾವ ಕುಲಪುತ್ರರು ಶ್ರದ್ಧೆಯ ಸಲುವಾಗಿ ಮನೆಯನ್ನು ತೊರೆದು ಅನಗಾರಿಗಳಾಗಿ (ಗೃಹಹೀನರಾಗಿ) ವೈರಾಗ್ಯವನ್ನು ಕೈಗೊಳ್ಳುತ್ತಾರೆ? ಅಂಥವರಿಗೆ ಪೂಜ್ಯ ಗೌತಮರೆ ಮಾದರಿಯಾಗಿದ್ದಾರೆಯೆ?. ಪೂಜ್ಯ ಗೌತಮರೇ ಅಂತಹವರಿಗೆ ಮಹೋಪಕಾರಿಯಾಗಿದ್ದಾರೆಯೆ? ಪೂಜ್ಯ ಗೌತಮರೇ ಹಾದಿ ತೋರುವವರಾಗಿದ್ದಾರೆಯೆ? ಮತ್ತು ಅಂತಹ ಜನರು ಪೂಜ್ಯ ಗೌತಮರ ಮತಾನುಸಾರಿಗಳಾಗುತ್ತಾರೆಯೆ?.57 ”</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>“ಹೌದು, ಅದು ಹಾಗೆಯೇ ಬ್ರಾಹ್ಮಣ, ಹೌದು ಹಾಗೆಯೇ ಬ್ರಾಹ್ಮಣ. ಯಾವ ಯಾವ ಕುಲಪುತ್ರರು ನನ್ನ ಮೇಲಿನ ಶ್ರದ್ಧೆಯ ಸಲುವಾಗಿ ಮನೆಯನ್ನು ತೊರೆದು ವೈರಾಗ್ಯವನ್ನು ಕೈಗೊಳ್ಳುತ್ತಾರೆ, ಅಂಥವರಿಗೆ ನಾನೇ ಮಾದರಿಯಾಗಿದ್ದೇನೆ. ಅಂಥವರಿಗೆ ನಾನೇ ಮಹೋಪಕಾರಿಯಾಗಿದ್ದೇನೆ. ನಾನೇ ಹಾದಿ ತೋರುವವನಾಗಿದ್ದೇನೆ; ಮತ್ತು ಅಂಥ ಜನರು ನನ್ನ ಮತವನ್ನೇ ಅನುಸರಿಸುತ್ತಾರೆ.”</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>“ಆದರೆ ಪೂಜ್ಯ ಗೌತಮರೇ, ಒಳಾಂಗಣ ಪ್ರದೇಶದಲ್ಲಿ ಅರಣ್ಯದಲ್ಲಿನ ಪೊದೆಗಳಲ್ಲಿ, ತಂಗುದಾಣಗಳಲ್ಲಿ ಇರುವುದು ಕಷ್ಟ ಸಾಧ್ಯವಾದುದು; ಏಕಾಂತತೆ ದುಷ್ಕರವಾದುದು; ಒಂಟಿತನವು ರಮಿಸಲಸದಳವಾದುದು; ಏಕಾಗ್ರತೆಯನ್ನು (ಸಮಾದಿ) ಪಡೆಯದ ಭಿಕ್ಷುವಿನ ಮನಸ್ಸನ್ನು ಕಾಡುಗಳು ಕಸಿದುಕೊಳ್ಳುತ್ತವೆ.”</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>“ಅದು ಹಾಗೆಯೇ ಬ್ರಾಹ್ಮಣ, ಅದು ಹಾಗೆಯೇ ಬ್ರಾಹ್ಮಣ. ಒಳಾಂತರ ಪ್ರದೇಶದಲ್ಲಿ, ಅರಣ್ಯದಲ್ಲಿನ ಪೊದೆಗಳಲ್ಲಿನ ತಂಗುದಾಣಗಳಲ್ಲಿ ಇರುವುದು ಕಷ್ಟ ಸಾಧ್ಯವಾದುದು; ಏಕಾಂತವು ದುಷ್ಕರವಾದುದು; ಒಂಟಿತನವು ರಮಿಸಲಸದಳವಾದುದು. ಏಕಾಗ್ರತೆಯನ್ನು ಪಡೆಯದ ಭಿಕ್ಷುವಿನ ಮನಸ್ಸನ್ನು ಕಾಡುಗಳು ಕಸಿದುಕೊಳ್ಳುತ್ತವೆ.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>2. “ಬ್ರಾಹ್ಮಣ, ನನಗೂ ಕೂಡ ಸಂಬೋಧಿಗೆ ಮುಂಚೆ ಬುದ್ಧನಾಗದಿದ್ದಾಗ ಬೋಧಿಸತ್ವನಾಗಿದ್ದಾಗ ಹೀಗನ್ನಿಸಿತು - ಒಳಾಂತರ ಪ್ರದೇಶಗಳಲ್ಲಿ ಅರಣ್ಯದಲ್ಲಿನ ಪೊದೆಗಳಲ್ಲಿನ ಆಶ್ರಮಗಳಲ್ಲಿರುವುದು ಕಷ್ಟ ಸಾಧ್ಯವಾದುದು; ಏಕಾಂತವು ದುಷ್ಕರವಾದುದು; ಒಂಟಿತನವು ರಮಿಸಲಸದಳವಾದುದು-ಏಕಾಗ್ರತೆಯನ್ನು ಪಡೆಯದ ಭಿಕ್ಷುವಿನ ಮನಸ್ಸನ್ನು ಕಾಡುಗಳು ಕಸಿದುಕೊಳ್ಳುತ್ತವೆ. ಆಗ ಬ್ರಾಹ್ಮಣ, ನನಗೆ ಹೀಗನ್ನಿಸಿತು ‘ಯಾವ ಯಾವ ಶ್ರಮಣರು ಅಥವಾ ಬ್ರಾಹ್ಮಣರು (ಮತಾಚಾರಿಗಳು) ಅಪರಿಶುದ್ಧ ಕಾಯ (ದೈಹಿಕ) ಕರ್ಮ ಆಚರಣೆಗಾಗಿ, ಅರಣ್ಯದಲ್ಲಿ ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು (ಸೇನಾಸನ ತಂಗುದಾಣ ಆಶ್ರಮ) ಉಪಯೋಗಿಸುವರೋ, ನಿಜವಾಗಿಯೂ ಅಂತಹ ಶ್ರಮಣ ಬ್ರಾಹ್ಮಣರು (ತಮ್ಮ) ಅವಿಶುದ್ಧ ದೇಹ ಕರ್ಮಾಚರಣೆಯ ದುಷ್ಪರಿಣಾಮವಾಗಿ ಕೆಟ್ಟ ಭಯ ಮತ್ತು ಭೀಕರತೆಯನ್ನು ಆಹ್ವಾನಿಸುತ್ತಾರೆ. ಆದರೆ ನಾನು ಅಪರಿಶುದ್ಧ ದೈಹಿಕ ಕರ್ಮಾಚರಣೆಗಾಗಿ ಅರಣ್ಯದಲ್ಲಿನ ಪೊದೆ, ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ, ನಾನು ಪರಿಶುದ್ಧ ದೈಹಿಕ ಕರ್ಮಾಚರಣೆಯವನು ಆಗಿದ್ದೇನೆ. ಪರಿಶುದ್ಧ ದೈಹಿಕ ಕರ್ಮ ಆಚರಣೆ ಮಾಡುವ ಸಂತರು ಅರಣ್ಯದಲ್ಲಿನ ಒಳಾಂತರ ಪ್ರದೇಶ, ಪೊದೆಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳಲ್ಲಿ ನಾನೂ ಒಬ್ಬ’ ಆಗ ಬ್ರಾಹ್ಮಣ, ದೈಹಿಕ ಕರ್ಮಾಚರಣೆಯ ಪರಿಶುದ್ಧತೆಯನ್ನು ನನ್ನಲ್ಲಿ ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>3. “ಬ್ರಾಹ್ಮಣ, ಆಗ ನನಗೆ ಹೀಗನ್ನಿಸಿತು ‘ಯಾವ ಸಮಣರು ಅಥವಾ ಬ್ರಾಹ್ಮಣರು ಅಪರಿಶುದ್ಧವಾದ ವಾಚೀಕರ್ಮ ಆಚರಣೆಯಿಂದ..... ಅಪರಿಶುದ್ಧವಾದ ಮನೋಕರ್ಮ ಆಚರಣೆಗಾಗಿ..... ಅಪರಿಶುದ್ಧ ಜೀವಿಕೆಗಾಗಿ..... ಅರಣ್ಯದಲ್ಲಿ ಒಳಾಂತರ ಪ್ರದೇಶಗಳನ್ನು, ಪೊದೆಗಳನ್ನು ಆಶ್ರಮಗಳನ್ನು ಉಪಯೋಗಿಸುತ್ತಾರೆ, ನಿಜವಾಗಿ ಅಂತಹ ಶ್ರಮಣರು ಬ್ರಾಹ್ಮಣರು ಅಪರಿಶುದ್ಧ ಜೀವಿಕೆ ನಡೆಸುವ ದುಷ್ಪರಿಣಾಮವಾಗಿ ನಿಜವಾಗಿಯೂ ಕೆಟ್ಟ ಭಯ ಮತ್ತು ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಅಪರಿಶುದ್ಧವಾದ ಮನೋಕರ್ಮ ಜೀವಿಕೆಗಾಗಿ ಅರಣ್ಯದಲ್ಲಿನ ಒಳಾಂತರ ಪ್ರದೇಶಗಳನ್ನು ಪೊದೆಗಳನ್ನು ಆಶ್ರಮಗಳನ್ನು ಉಪಯೋಗಸುವುದಿಲ್ಲ. ನಾನು ಪರಿಶುದ್ಧ ಜೀವಿಕೆ ಮಾಡುವವನು, ಪರಿಶುದ್ದ ಜೀವಿಕೆ ಮಾಡುವ, ಅರಣ್ಯದಲ್ಲಿನ ಒಳಾಂತರ ಪ್ರದೇಶ ಪೊದೆ, ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನೂ ಒಬ್ಬ’ ಎಂದು. ಹೀಗೆ ಬ್ರಾಹ್ಮಣ, ಪರಿಶುದ್ಧ ಜೀವಿಕೆಯನ್ನು ನನ್ನಲ್ಲಿ ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>4. “ಬ್ರಾಹ್ಮಣ, ಆಗ ನನಗೆ ಹೀಗೆ ಅನ್ನಿಸಿತು-‘ಯಾವ ಸಮಣರು ಅಥವಾ ಬ್ರಾಹ್ಮಣರು ದುರಾಸೆಯಿಂದ ಕೂಡಿ ಭೋಗ ವಿಲಾಸಗಳಲ್ಲಿ ತೀವ್ರ ಕಾಮುಕತೆ ಹೊಂದಿ, ಅರಣ್ಯದಲ್ಲಿನ ಪೊದೆಗಳನ್ನು, ಒಳಾಂತರ ಪ್ರದೇಶಗಳನ್ನು ಉಪಯೋಗಿಸುತ್ತಾರೆ, ಅವರು ದುರಾಶೆಯಿಂದ ಕೂಡಿ ಭೋಗ ವಿಲಾಸಗಳಲ್ಲಿ ತೀವ್ರ ಕಾಮುಕತೆಯಿರುವುದರ ದುಷ್ಪರಿಣಾಮದಿಂದಾಗಿ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ದುರಾಶೆಯಿಂದ ಭೋಗ ವಿಲಾಸಗಳಲ್ಲಿ ತೀವ್ರ ಕಾಮುಕತೆಯಿಂದ ಕೂಡಿ ಅರಣ್ಯದಲ್ಲಿನ ಪೊದೆಗಳನ್ನು, ಒಳಾಂತರ ಭಾಗಗಳನ್ನು, ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ, ನಾನು ದುರಾಶೆಗಳಿಲ್ಲದವನಾಗಿದ್ದೇನೆ. ದುರಾಶೆಯಿಲ್ಲದೆ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನೂ ಒಬ್ಬ’ ಎಂದು. ಹೀಗೆ ಬ್ರಾಹ್ಮಣ! ದುರಾಶೆಯಿಲ್ಲದ್ದನ್ನು ನನ್ನಲ್ಲಿ ನಾನೇ ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>5. “ಬ್ರಾಹ್ಮಣ, ಆಗ ನನಗೆ ಹೀಗೆನ್ನಿಸಿತು-‘ ಯಾವ ಸಮಣ ಅಥವಾ ಬ್ರಾಹ್ಮಣರು ದ್ವೇಷದ ಮನಸ್ಸುಳ್ಳವರಾಗಿ, ವೈರ ಚಿಂತನೆ ಮಾಡುತ್ತಾ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ, ದ್ವೇಷದ ಮನಸ್ಸು, ವೈರ ಚಿಂತನೆಗಳ ದುಷ್ಪರಿಣಾಮವಾಗಿ ನಿಜವಾಗಿಯೂ, ಆ ಸಮಣರು ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ದ್ವೇಷದ ಮನಸ್ಸಿನಿಂದ, ವೈರಚಿಂತನೆಯಿಂದ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಭಾಗಗಳನ್ನು, ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ. ನಾನು ಮೈತ್ರೀ ಚಿತ್ತ (ವಿಶ್ವಪ್ರೇಮ) ಉಳ್ಳವನು, ಮೈತ್ರೀ ಚಿತ್ತದೊಡನೆ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ. ಆಗ ಬ್ರಾಹ್ಮಣ ಮೈತ್ರೀ ಚಿತ್ತವನ್ನು ನನ್ನಲ್ಲಿ ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>6. “ಬ್ರಾಹ್ಮಣ, ಆಗ ನನಗೆ ಹೀಗೆನ್ನಿಸಿತು-‘ಯಾವ ಸಮಣ ಅಥವಾ ಬ್ರಾಹ್ಮಣರು ಆಲಸ್ಯ, ತೂಕಡಿಕೆಯ ಜಡತೆ ಹುಟ್ಟಿರುವಾಗ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ, ಆಲಸ್ಯ ತೂಕಡಿಕೆ ಜಡತೆಗಳ ದುಷ್ಪರಿಣಾಮವಾಗಿ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಆಲಸ್ಯ ತೂಕಡಿಕೆ ಜಡತೆಗಳಿಂದ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಭಾಗಗಳನ್ನು ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ. ನಾನು ಆಲಸ್ಯ ತೂಕಡಿಕೆಗಳಿಲ್ಲದವನು, ಆಲಸ್ಯ ತೂಕಡಿಕೆಜಡತೆಗಳಿಲ್ಲದೆ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ ಆಗ ಬ್ರಾಹ್ಮಣ ನನ್ನಲ್ಲಿ ಆಲಸ್ಯ ತೂಕಡಿಕೆ ಜಡತೆಗಳಿಲ್ಲದ್ದನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲು ಸಮಾಧಾನ ಪಡೆದೆ.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>7. “ಬ್ರಾಹ್ಮಣ ಆಗ ನನಗೆ ಹೀಗೆನ್ನಿಸಿತು- ‘ಯಾವ ಸಮಣ ಅಥವಾ ಬ್ರಾಹ್ಮಣರು ವ್ಯಗ್ರರಾಗಿ (ಏಕಾಗ್ರತೆ ಕಳೆದುಕೊಂಡು, ಚಂಚಲರಾಗಿ) ಅಶಾಂತ ಚಿತ್ತರಾಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ ವ್ಯಗ್ರರಾಗಿ ಅಶಾಂತಚಿತ್ತರಾಗಿರುವುದರ ದುಷ್ಪರಿಣಾಮವಾಗಿ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ವ್ಯಗ್ರನಾಗಿ ಅಶಾಂತಚಿತ್ತನಾಗಿ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಭಾಗಗಳನ್ನು, ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ. ನಾನು ಉಪಶಾಂತ ಚಿತ್ತನಾಗಿದ್ದೇನೆ. ಉಪಶಾಂತ ಚಿತ್ತರಾಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ ಆಗ ಬ್ರಾಹ್ಮಣ ನನ್ನಲ್ಲಿ ಉಪಶಾಂತ ಚಿತ್ತತೆಯನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>8. “ಬ್ರಾಹ್ಮಣ, ಆಗ ನನಗೆ ಹೀಗೆ ಅನ್ನಿಸಿತು-‘ಯಾವ ಸಮಣ ಅಥವಾ ಬ್ರಾಹ್ಮಣರು ಸಂಶಯಗ್ರಸ್ಥರಾಗಿ ಅನಿಶ್ಚಿತತೆಯಿಂದ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ ಸಂಶಯ ಅನಿಶ್ಚಿತತೆಗಳ ದುಷ್ಪರಿಣಾಮವಾಗಿ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಸಂಶಯ ಅನಿಶ್ಚಿತತೆಗಳಿಂದ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಭಾಗಗಳನ್ನು, ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ; ನಾನು ಅನಿಶ್ಚಿತತೆಯನ್ನು ಮೀರಿದವನಾಗಿದ್ದೇನೆ. ಅನಿಶ್ಚಿತತೆಯನ್ನು ಮೀರಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನೂ ಒಬ್ಬ’ ಎಂದು. ಹೀಗೆ ಆಗ ಬ್ರಾಹ್ಮಣ ನನ್ನಲ್ಲಿ ಅನಿಶ್ಚಿತತೆಯನ್ನು ದಾಟಿಕೊಂಡ ಸ್ಥಿತಿಯನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>9. “ಬ್ರಾಹ್ಮಣ, ಆಗ ನನಗೆ ಹೀಗೆನ್ನಿಸಿತು-‘ಯಾವ ಸಮಣ ಅಥವಾ ಬ್ರಾಹ್ಮಣರು ತಮ್ಮ ಬಗ್ಗೆ ಜಂಬ ಇಟ್ಟುಕೊಂಡು, ಪರರ ಬಗ್ಗೆ ಹೀನಾಯವಾಗಿದ್ದು ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ; ತಮ್ಮ ಬಗ್ಗೆ ಜಂಬ, ಪರರ ಬಗ್ಗೆ ಹೀನಾಯ ಇವುಗಳ ದುಷ್ಪರಿಣಾಮವಾಗಿ ನಿಜವಾಗಿಯೂ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಜಂಬ, ಹೀನಾಯಗಳಿಂದ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಭಾಗಗಳನ್ನು ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ; ನಾನು ನನ್ನ ಬಗ್ಗೆ ಜಂಬವಿಲ್ಲದವನು ಪರರ ಬಗ್ಗೆ ಹೀನಾಯವಿಲ್ಲದವನು ಆಗಿದ್ದೇನೆ. ಜಂಬ, ಹೀನಾಯಗಳಿಲ್ಲದೆ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನೂ ಒಬ್ಬ’ ಎಂದು. ಹೀಗೆ ಆಗ ಬ್ರಾಹ್ಮಣ ಜಂಬ, ಹೀನಾಯಗಳಿಲ್ಲದೆ ಇರುವಿಕೆಯನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>10. “ಬ್ರಾಹ್ಮಣ, ಆಗ ನನಗೆ ಹೀಗೆನ್ನಿಸಿತು-‘ಯಾವ ಸಮಣರು ಅಥವಾ ಬ್ರಾಹ್ಮಣರು ಹೆದರಿಕೆ, ಪುಕ್ಕಲುತನಗಳಿಂದ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ ಹೆದರಿಕೆ, ಪುಕ್ಕಲುತನಗಳ ದುಷ್ಪರಿಣಾಮದಿಂದ ನಿಜವಾಗಿಯೂ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಗಳನ್ನು ಆಹ್ವಾನಿಸುತ್ತಾರೆ. ನಾನಾದರೊ ಹೆದರಿಕೆ, ಪುಕ್ಕಲುತನಗಳಿಂದ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಭಾಗಗಳನ್ನು, ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ. ನಾನು ಚಕಿತಗೊಳ್ಳದವನು (ಹೆದರಿಕೆ ಇಲ್ಲದವನು). ಚಕಿತರಾಗದೆ ಅರಣ್ಯದಲ್ಲಿ ಪೊದೆಗಳನ್ನು, ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ ಆಗ ಬ್ರಾಹ್ಮಣ ನನ್ನಲ್ಲಿ ಚಕಿತತೆ ಇಲ್ಲದಿರುವಿಕೆ ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>11. “ಬ್ರಾಹ್ಮಣ, ಆಗ ನನಗೆ ಹೀಗೆನ್ನಿಸಿತು-ಯಾವ ಸಮಣರು ಅಥವಾ ಬ್ರಾಹ್ಮಣರು, ಲಾಭ, ಸತ್ಕಾರ, ಕೀರ್ತಿಗಳನ್ನು ಆಶಿಸುತ್ತಾ ಅರಣ್ಯದಲ್ಲಿ ಪೊದೆಗಳನ್ನು, ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ ಲಾಭ ಸತ್ಕಾರ ಕೀರ್ತಿಗಳ ಆಸೆಯ ದುಷ್ಪರಿಣಾಮದಿಂದಾಗಿ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಗಳನ್ನು ಆಹ್ವಾನಿಸುತ್ತಾರೆ. ನಾನಾದರೋ ಲಾಭ, ಸತ್ಕಾರ, ಕೀರ್ತಿಗಳ ಆಸೆಯಿಂದ ಅರಣ್ಯದಲ್ಲಿನ ಪೊದೆಗಳನ್ನು ಒಳಾಂತರ ಭಾಗಗಳನ್ನು, ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ; ನಾನು ಅಲ್ಪೇಚ್ಛೆಯುಳ್ಳವನು, ಅಲ್ಪೇಚ್ಛೆಯುಳ್ಳವರಾಗಿ ಅರಣ್ಯದಲ್ಲಿನ ಪೊದೆಗಳನ್ನು, ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುವ ಆರ್ಯರುಗಳು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ, ಬ್ರಾಹ್ಮಣ, ನನ್ನಲ್ಲಿ ಅಲ್ಪೇಚ್ಛೆಯನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಸಮಾಧಾನ ಪಡೆದೆ.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>12. “ಬ್ರಾಹ್ಮಣ, ಆಗ ನನಗೆ, ಹೀಗೆನ್ನಿಸಿತು-‘ಯಾವ ಸಮಣರು ಅಥವಾ ಬ್ರಾಹ್ಮಣರು ಸೋಮಾರಿಗಳೂ, ಪ್ರಯತ್ನ ಹೀನರು ಆಗಿ, ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತಾರೋ, ಸೋಮಾರಿತನ ಪ್ರಯತ್ನಹೀನತೆಗಳ ದುಷ್ಪರಿಣಾಮದಿಂದಾಗಿ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಸೋಮಾರಿತನ ಪ್ರಯತ್ನ ಹೀನತೆಗಳಿಂದ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಭಾಗಗಳನ್ನು ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ; ನಾನು ಸದಾ ಪ್ರಯತ್ನಶೀಲನಾಗಿದ್ದೇನೆ. ಸದಾ ಪ್ರಯತ್ನಶೀಲರಾಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ, ಬ್ರಾಹ್ಮಣ, ನನ್ನಲ್ಲಿ ಸದಾ ಪ್ರಯತ್ನಶೀಲತೆ ಇರುವುದನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>13. “ಬ್ರಾಹ್ಮಣ, ಆಗ ನನಗೆ, ಹೀಗೆನ್ನಿಸಿತು-‘ಯಾವ ಸಮಣರು ಅಥವಾ ಬ್ರಾಹ್ಮಣರು ಪ್ರಮಾದದಿಂದ, ಅರಿವಿಲ್ಲದೆ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುತ್ತಾರೋ, ಪ್ರಮಾದ ಮತ್ತು ಅರಿವಿಲ್ಲದಿರುವಿಕೆಗಳ ದುಷ್ಟರಿಣಾಮದಿಂದ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಪ್ರಮಾದ, ಅರಿವಿಲ್ಲದಿರುವಿಕೆಗಳಿಂದ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಭಾಗಗಳನ್ನು ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ; ನಾನು ಸದಾ ಎಚ್ಚರವುಳ್ಳವನಾಗಿದ್ದೇನೆ. ಸದಾ ಎಚ್ಚರವುಳ್ಳವರಾಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ, ಬ್ರಾಹ್ಮಣ, ನನ್ನಲ್ಲಿ ಸದಾ ಎಚ್ಚರಿಕೆ ಇರುವುದನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>14. “ಬ್ರಾಹ್ಮಣ, ಆಗ ನನಗೆ, ಹೀಗೆನ್ನಿಸಿತು-‘ಯಾವ ಸಮಣರು ಅಥವ ಬ್ರಾಹ್ಮಣರು ಏಕಾಗ್ರತೆಯಿಲ್ಲದೆ ಭ್ರಾಂತ (ತಿರುಗಾಡುವ) ಮನಸ್ಸುಳ್ಳವರಾಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುತ್ತಾರೋ, ಅವರು, ಏಕಾಗ್ರತೆ ಇಲ್ಲದ, ಭ್ರಾಂತ ಮನಸ್ಸಿನ ದುಷ್ಪರಿಣಾಮವಾಗಿ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಏಕಾಗ್ರತೆಯಿಲ್ಲದೆ ಭ್ರಾಂತಮನಸ್ಸಿನಿಂದ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಭಾಗಗಳನ್ನು ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ; ನಾನು ಸಮಾಧಿ (ಏಕಾಗ್ರತೆ) ಉಳ್ಳವನು. ಸಮಾಧಿ ಉಳ್ಳವರಾಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಭಾಗಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರು ಯಾರೋ ಅವರಲ್ಲಿ ನಾನೂ ಒಬ್ಬ’ ಎಂದು. ಹೀಗೆ, ಬ್ರಾಹ್ಮಣ, ನನ್ನಲ್ಲಿ ಏಕಾಗ್ರತೆಯನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>15. “ಬ್ರಾಹ್ಮಣ, ಆಗ ನನಗೆ, ಹೀಗನ್ನಿಸಿತು-‘ಯಾವ ಸಮಣರು ಅಥವಾ ಬ್ರಾಹ್ಮಣರು ಮೂಢರೂ, ಮೂಕಪ್ರಾಣಿಗಳಂತಿರುವವರೂ ಆಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುತ್ತಾರೋ, ಮೂಢರೂ ಮೂಕ ಪ್ರಾಣಿಗಳಂತಿರುವವರೂ ಆಗಿರುವುದರ ದುಷ್ಪರಿಣಾಮದಿಂದ ನಿಜವಾಗಿಯೂ ಆ ಸಮಣ ಬ್ರಾಹ್ಮಣರು ಕೆಟ್ಟ ಭಯ ಭೀಕರತೆಯನ್ನು ಆಹ್ವಾನಿಸುತ್ತಾರೆ. ನಾನಾದರೋ ಮೂಢನಾಗಿ ಮೂಕಪ್ರಾಣಿಯಂತೆ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವುದಿಲ್ಲ; ನಾನು ಪ್ರಜ್ಞೆಯಿಂದ ಸಂಪನ್ನನಾಗಿದ್ದೇನೆ. 58 ಪ್ರಜ್ಞಾವಂತರಾಗಿ ಅರಣ್ಯದಲ್ಲಿ ಪೊದೆಗಳನ್ನು ಒಳಾಂತರ ಪ್ರದೇಶಗಳನ್ನು ಆಶ್ರಮಗಳನ್ನು ಉಪಯೋಗಿಸುವ ಆರ್ಯರು ಯಾರೋ ಅವರಲ್ಲಿ ನಾನು ಒಬ್ಬ’ ಎಂದು. ಹೀಗೆ, ಬ್ರಾಹ್ಮಣ, ನನ್ನಲ್ಲಿ ಪ್ರಜ್ಞಾಸಂಪನ್ನತೆಯನ್ನು ಕಂಡುಕೊಂಡು ಅರಣ್ಯದಲ್ಲಿ ವಿಹರಿಸಲಾಗಿ ಬಹಳ ಸಮಾಧಾನ ಪಡೆದೆ.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a></p>
    <h2>2. ಬೋಧಿಸತ್ವನು ಭಯಭೀತಿಯನ್ನು ತೊಡೆದುಹಾಕಿದ್ದು</h2>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>16. “ಬ್ರಾಹ್ಮಣ, ಆಗ ನನಗೆ, ಹೀಗನ್ನಿಸಿತು-‘ಉಭಯ ಪಕ್ಷದ ಚತುರ್ದಶಿ ಪಂಚದಶಿ (ಹುಣ್ಣಿಮೆ - ಅಮಾವಾಸ್ಯೆ) ಅಷ್ಟಮಿ ಇಂತಹ ಪ್ರಸಿದ್ಧವಾದ ಮಂಗಳಕರವಾದ ರಾತ್ರಿಗಳು59 ಯಾವುದಿವೆಯೊ ಅಂತಹ ರಾತ್ರಿಗಳಲ್ಲಿ ತೋಟದಲ್ಲಿನ ಗುಡಿ, (ಚೈತ್ಯ), ಕಾಡುಗಳಲ್ಲಿನ ಗುಡಿ, ಮರದ (ಅಡಿಯಲ್ಲಿನ ಅಥವಾ ಪೊಟರೆಯಲ್ಲಿನ) ಗುಡಿಗಳು ಯಾವುವು ಇವೆಯೋ ಅಂತಹ ಭೀಕರವಾದ ಚಕಿತಗೊಳಿಸುವ ಆಶ್ರಮಗಳಲ್ಲಿ ನಾನೇಕೆ ತಂಗಬಾರದು’ ಎಂದು. ಆಗ ನಾನು, ಬ್ರಾಹ್ಮಣ, ಇನ್ನೊಂದು ಸಲ ಚತುರ್ದಶಿ ಪಂಚದಶಿ ಅಷ್ಟಮಿ ಇಂತಹ ಪ್ರಸಿದ್ಧವಾದ ಮಂಗಳಕರ ರಾತ್ರಿಗಳು ಯಾವುವೋ ಅಂತಹ ರಾತ್ರಿಗಳಲ್ಲಿ ತೋಟದಲ್ಲಿನ ಗುಡಿ, ಕಾಡುಗಳಲ್ಲಿನ ಗುಡಿ, ಮರದ ಗುಡಿಗಳು ಯಾವುದಿದ್ದವೊ ಅಂತಹ ಚಕಿತಗೊಳಿಸುವ ಆಶ್ರಮಗಳಲ್ಲಿ ತಂಗಿದೆನು. ಅಲ್ಲಿ ತಂಗಿದ್ದಾಗ, ಬ್ರಾಹ್ಮಣ, ಕಾಡು ಪ್ರಾಣಿಯೊಂದು ಬರುತ್ತದೆ, ನವಿಲು ಒಂದು ರೆಂಬೆಯನ್ನು ಬೀಳಿಸುತ್ತದೆ, ಗಾಳಿ ನೂರಾರು ಎಲೆಗಳನ್ನು ಅಲುಗಿಸಿ ಶಬ್ದವುಂಟು ಮಾಡುತ್ತದೆ; ಆಗ ನನಗೆ ಹೀಗನ್ನಿಸುತ್ತದೆ-‘ಏನು, ಈ ರೀತಿ ಬರುವುದೇ ಭಯ ಭೀಕರತೆಯೇ?’ ಎಂದು. ಆಗ ಬ್ರಾಹ್ಮಣ, ನನಗೆ ಹೀಗನ್ನಿಸಿತು-‘ಏನು, ನಾನು ಯಾವಾಗಲೂ ಭಯದ ಪ್ರತೀಕ್ಷೆಯಲ್ಲೆ ತಂಗುತ್ತಿದ್ದೇನೆಯೇ?’ ಯಾವ ಯಾವ ಭಂಗಿಯಲ್ಲಿ ನನಗೆ ಆ ಭಯ ಭೀಕರತೆ ಬರುತ್ತದೋ ಆ ಭಯ ಭೀಕರತೆಯನ್ನು ಅದೇ ಭಂಗಿಯಲ್ಲೇ ಹತ್ತಿಕ್ಕಬೇಕು’60 ಎಂದು. “ಬ್ರಾಹ್ಮಣ, ಆಗ ನನಗೆ, ಓಡಾಡುತ್ತಿರುವಾಗ ಆ ಭಯ ಭೀಕರತೆ ಬರುತ್ತದೆ. ಆ ಭಯ ಭೀಕರತೆಯನ್ನು ಎಲ್ಲಿಯ ತನಕ ಓಡಾಡುತ್ತಲೇ ಹತ್ತಿಕ್ಕುವುದಿಲ್ಲವೋ ಅಲ್ಲಿಯವರೆಗೆ ನಾನು ನಿಲ್ಲುವುದಿಲ್ಲ ಕುಳಿತುಕೊಳ್ಳುವುದಿಲ್ಲ ಮಲಗುವುದಿಲ್ಲ. ಆಗ ಬ್ರಾಹ್ಮಣ, ನನಗೆ ನಿಂತಿರುವಾಗ ಆ ಭಯ ಭೀಕರತೆ ಬರುತ್ತದೆ. ಎಲ್ಲಿಯವರೆಗೆ ನಿಂತಿರುವ ಹಾಗೆಯೇ ಆ ಭಯ ಭೀಕರತೆಯನ್ನು ಹತ್ತಿಕ್ಕುವುದಿಲ್ಲವೋ ಅಲ್ಲಿಯವರೆಗೆ ಓಡಾಡುವುದಿಲ್ಲ ಕುಳಿತುಕೊಳ್ಳುವುದಿಲ್ಲ, ಮಲಗುವುದಿಲ್ಲ. ಆಗ ಬ್ರಾಹ್ಮಣ, ನನಗೆ ಕುಳಿತಿರುವಾಗ ಆ ಭಯ ಭೀಕರತೆ ಬರುತ್ತದೆ. ಆಗ ನಾನು ಎಲ್ಲಿಯವರೆಗೆ ಆ ಭಯ ಭೀಕರತೆಯನ್ನು ಕುಳಿತುಕೊಂಡು ಹತ್ತಿಕ್ಕುವುದಿಲ್ಲವೋ ಅಲ್ಲಿಯವರೆಗೆ ನಾನು ಮಲಗುವುದಿಲ್ಲ ನಿಲ್ಲುವುದಿಲ್ಲ ಓಡಾಡುವುದಿಲ್ಲ....... ಆಗ ಬ್ರಾಹ್ಮಣ, ನನಗೆ ಮಲಗುವಾಗ ಆ ಭಯ ಭೀಕರತೆ ಬರುತ್ತದೆ. ಎಲ್ಲಿಯವರೆಗೆ ಮಲಗಿದ ಹಾಗೇ ಆ ಭಯ ಭೀಕರತೆಯನ್ನು ಹತ್ತಿಕ್ಕುವುದಿಲ್ಲವೋ ಅಲ್ಲಿಯವರೆಗೆ ಬ್ರಾಹ್ಮಣ, ನಾನು ಕುಳಿತುಕೊಳ್ಳುವುದಿಲ್ಲ ನಿಂತುಕೊಳ್ಳುವುದಿಲ್ಲ ಓಡಾಡುವುದಿಲ್ಲ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>17. “ಆದರೆ ಬ್ರಾಹ್ಮಣ, ಇರುಳನ್ನು ಹಗಲೆಂದು ತಿಳಿಯುವ ಹಗಲನ್ನು ಇರುಳೆಂದು ತಿಳಿಯುವ ಕೆಲವು ಸಮಣ ಬ್ರಾಹ್ಮಣರಿದ್ದಾರೆ. ಇದನ್ನು ನಾನು ಆ ಸಮಣ ಬ್ರಾಹ್ಮಣರ ಮೋಹದ ನೆಲೆಯೆಂದು ತಿಳಿಯುತ್ತೇನೆ. ಆದರೆ ಬ್ರಾಹ್ಮಣನೇ! ನಾನು ಇರಳನ್ನು ಮಾತ್ರ ಇರುಳೆಂದು ತಿಳಿಯುತ್ತೇನೆ, ಹಗಲನ್ನು ಮಾತ್ರ ಹಗಲೆಂದು ತಿಳಿಯುತ್ತೇನೆ. ಬ್ರಾಹ್ಮಣ, ಅಂತಹ [ನನ್ನಂತಹ]ವರನ್ನು ನಿಜವನ್ನು ನುಡಿಯುವವರು ಹೀಗೆಂದು ಕರೆಯಬಹುದು - ‘ಮೋಹಗೊಳ್ಳದ ಸ್ಥಿತಿಯವರು ಬಹುಜನರ ಹಿತಕ್ಕಾಗಿ ಬಹುಜನರ ಸುಖಕ್ಕಾಗಿ ಲೋಕದ ಅನುಕಂಪಕ್ಕಾಗಿ, ಒಳಿತಿಗಾಗಿ ದೇವ ಮನುಷ್ಯರ ಹಿತಕ್ಕಾಗಿ ಲೋಕದಲ್ಲಿ ಹುಟ್ಟಿದವರು’ ಎಂದು, ದಿಟವಾಗಿ ಹೇಳುವುದಾದರೆ ನನ್ನನ್ನು ಹೀಗೆಂದು ಕರೆಯಬಹುದು - ‘ಮೋಹಗೊಳ್ಳದ ಸ್ಥಿತಿಯನ್ನು ಪಡೆದವನು, ಬಹುಜನರ ಹಿತಕ್ಕಾಗಿ ಬಹುಜನರ ಸುಖಕ್ಕಾಗಿ, ಲೋಕದ ಬಗೆಗಿನ ಅನುಕಂಪಕ್ಕಾಗಿ, ಒಳಿತಿಗಾಗಿ, ದೇವ ಮನುಷ್ಯರ ಹಿತಕ್ಕಾಗಿ ಲೋಕದಲ್ಲಿ ಹುಟ್ಟಿದವನು ಎಂದು.61</p>
    <h2>3. ಬೋಧಿಸತ್ವನ ಹಂತ ಹಂತವಾದ ಸಮಾಪತ್ತಿಗಳು (ಸಮಾಧಿ ಸಿದ್ಧಿಗಳು)</h2>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>18. “ಬ್ರಾಹ್ಮಣ, ಆಗ ಬಳಲಿಕೆಯನ್ನು ಮೀರಿದ ಬಲ (ವೀರಿಯ) ನನ್ನೊಳಗೆ ಎಚ್ಚೆತ್ತಿತ್ತು, ಮರೆವನ್ನು ಮೀರಿದ ಜಾಗೃತ ಸ್ಥಿತಿಯು (ಸತಿಯು) ನನ್ನಲ್ಲಿ ಬೇರೂರಿತ್ತು, ಕಾಯವು ಶಾಂತವಾಗಿ ವ್ಯಗ್ರತೆಯನ್ನು ಮೀರಿತು, ಮನಸ್ಸು ಏಕಾಗ್ರತೆಯನ್ನೂ ಸಮಾಧಾನವನ್ನೂ ಪಡೆಯಿತು. ಆಗ ಬ್ರಾಹ್ಮಣ, ಕಾಮವನ್ನು ದಾಟಿದವನಾಗಿ, ಆಕುಶಲ ಧರ್ಮಗಳನ್ನು ದಾಟಿದವನಾಗಿ, ಸವಿತರ್ಕ*ನಾಗಿ, ಸವಿಚಾರ**ನಾಗಿ, ಏಕಾಂತಜನ್ಯವಾದ ಆನಂದ ಮತ್ತು ಸುಖದಿಂದ ಕೂಡಿದ ಪ್ರಥಮ ಝಾನ (ಸಮಾಧಿಯ ಮೊದಲ ಹಂತ)ವನ್ನು ಸಾಧಿಸಿಕೊಂಡು ನೆಲಗೊಂಡೆನು. ವಿರ್ತಕ ವಿಚಾರಗಳನ್ನು ಉಪಶಮನಗೊಳಿಸಿ ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ, ಸಮಾಧಿಯಿಂದ ಹುಟ್ಟಿದ ವಿತರ್ಕಗಳಿಲ್ಲದ ವಿಚಾರಗಳಿಲ್ಲದ, ಆನಂದ ಮತ್ತು ಸುಖದಿಂದ ಕೂಡಿದ ದ್ವಿತೀಯ ಝಾನ (ಸಮಾಧಿಯ ಎರಡನೆ ಹಂತ)ವನ್ನು ಸಾಧಿಸಿಕೊಂಡು ನೆಲಗೊಂಡೆನು. ಆನಂದ ಮರೆಯಾಗಿ ನಾನು ಉಪೇಕ್ಷಾ (ಸಮಚಿತ್ತತೆ)ದಲ್ಲಿ ನೆಲೆಗೊಂಡೆನು, ಜಾಗರ ಸ್ಥಿತಿ ಮತ್ತು ಅರಿವುಗಳನ್ನು ಹೊಂದಿ ಸುಖವನ್ನು ಕಾಯದಲ್ಲೇ ಅನುಭವಿಸಿದೆನು; ಯಾವುದನ್ನು ಆರ್ಯರು ಹೀಗೆ ಘೋಷಿಸುತ್ತಾರೆ-‘ಉಪೇಕ್ಷಾ ಮತ್ತು ಜಾಗರಸ್ಥಿತಿಯನ್ನು ಹೊಂದಿದವನೆ ಸುಖದಲ್ಲಿ ನೆಲೆಗೊಂಡವನು’ ಎಂದು, ಇಂಥ ತೃತೀಯ ಝಾನ (ಸಮಾಧಿಯ ಮೂರನೆ ಹಂತ)ವನ್ನು ಸಾಧಿಸಿಕೊಂಡು ಅದರಲ್ಲಿ ನೆಲೆಗೊಂಡೆನು. ಸುಖವನ್ನು ಬಿಟ್ಟವನಾಗಿ, ದು:ಖವನ್ನು ಬಿಟ್ಟವನಾಗಿ, ಈಗಾಗಲೇ ಮಾನಸಿಕ ಉಬ್ಬು ತಗ್ಗುಗಳೂ ಅಸ್ತಂಗತವಾಗಿ, ದು:ಖವೂ ಅಲ್ಲದ ಸುಖವೂ ಅಲ್ಲದ ಉಪೇಕ್ಷಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯಾದ ಚತುರ್ಥಝಾನ (ಸಮಾಧಿಯ ನಾಲ್ಕನೆ ಹಂತ)ವನ್ನು ಸಾಧಿಸಿ ನೆಲೆಗೊಂಡೆನು.62</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>19 “ಸಮಾಹಿತವಾದ ಆ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ ಉಜ್ವಲವೂ ನಿರ್ಮಲವೂ ದೋಷವಿಮುಕ್ತವೂ ಮೃದುವೂ ಕಾರ್ಯ ಯೋಗ್ಯವೂ ಸ್ಥಿರವೂ ಅಚಲವೂ ಆಗಿರಲು ಪೂರ್ವಜನ್ಮ ಸ್ಮರಣೆಗಳ ಕಡೆಗೆ ಚಿತ್ತವನ್ನು ತಿರುಗಿಸಿದೆ63 ಬಾಗಿಸಿದೆ. ನನ್ನ ಅನೇಕ ವಿಧವಾದ ಪೂರ್ವ ಜನ್ಮಗಳನ್ನು ನೆನಪಿಗೆ ತಂದುಕೊಂಡೆ, ಹೇಗೆಂದರೆ-ಒಂದು ಜನ್ಮವನ್ನು, ಎರಡು ಜನ್ಮಗಳನ್ನು, ಮೂರು ಜನ್ಮಗಳನ್ನು, ನಾಲ್ಕು ಜನ್ಮಗಳನ್ನು, ಐದು ಜನ್ಮಗಳನ್ನು, ಹತ್ತು ಜನ್ಮಗಳನ್ನು, ಇಪ್ಪತ್ತು ಜನ್ಮಗಳನ್ನು, ಮೂವತ್ತು ಜನ್ಮಗಳನ್ನು, ನಲವತ್ತು ಜನ್ಮಗಳನ್ನು, ಐವತ್ತು ಜನ್ಮಗಳನ್ನು, ನೂರು ಜನ್ಮಗಳನ್ನು, ಸಾವಿರ ಜನ್ಮಗಳನ್ನು, ನೂರು ಸಾವಿರ ಜನ್ಮಗಳನ್ನು, ಅನೇಕ ಕಲ್ಪಾಂತರ ಲೋಕಲಯಗಳನ್ನು ಅನೇಕ ಕಲ್ಪಾಂತರ ಲೋಕ ವಿಕಾಸಗಳನ್ನು ಅನೇಕ ಕಲ್ಪಾಂತರ ಲೋಕಲಯವಿಕಾಸಗಳನ್ನೂ-‘ಅಲ್ಲಿ ನನಗೆ ಇಂಥ ಹೆಸರಿತ್ತು, ಇಂಥ ಗೋತ್ರವಿತ್ತು ಇಂಥ ವರ್ಣ***ವಿತ್ತು ಇಂಥ ಆಹಾರವಿತ್ತು ಇಂಥ ಸುಖ-ದು:ಖಗಳು ಅನುಭವಕ್ಕೆ ಬಂದವು ಇಷ್ಟು ಆಯುಷ್ಯವಿತ್ತು ಅದನ್ನು ಬಿಟ್ಟು ಇನ್ನೊಂದು ಕಡೆ ಹುಟ್ಟಿ ಬಂದೆ. ಅದರಲ್ಲಿ ನನಗೆ ಇಂಥ ಹೆಸರಿತ್ತು ಇಂಥ ಗೋತ್ರವಿತ್ತು ಹೀಗೆ ಕಾಣುತ್ತಿದ್ದೆ ಇಂಥ ಆಹಾರವಿತ್ತು ಇಂಥ ಸುಖ ದು:ಖಗಳು ಅನುಭವಕ್ಕೆ ಬಂದುವು; ಇಷ್ಟು ಆಯುಷ್ಯವಿತ್ತು, ಅದನ್ನು ಬಿಟ್ಟು ಇಲ್ಲಿ ಹುಟ್ಟಿ ಬಂದೆ. ಹೀಗೆ ಸವಿವರವಾಗಿ (ಮತ್ತು) ಬಿಡಿ ಬಿಡಿಯಾಗಿ ಅನೇಕ ವಿಧವಾದ ಪೂರ್ವಜನ್ಮಗಳನ್ನು ನೆನಪು ಮಾಡಿಕೊಂಡೆ. ಹೀಗೆ ಬ್ರಾಹ್ಮಣ, ರಾತ್ರಿಯ ಮೊದಲ ಜಾವದಲ್ಲಿ; ಸದಾ ಎಚ್ಚರವಾಗಿರುವವನಿಗೆ ಹೇಗೆ ಆಗುತ್ತದೋ ಹಾಗೆ ಮೊದಲನೆಯ ಲೋಕೋತ್ತರ ವಿಜ್ಞಾನ ನನ್ನಲ್ಲಿ ಉಂಟಾಯಿತ್ತು. ಉತ್ಸಾಹಶೀಲನಿಗೆ, ಸಂಯಮಶೀಲನಿಗೆ ಹೇಗೋ ಹಾಗೆ ಅವಿದ್ಯೆ ಹರಿದು ಹೋಯಿತು ವಿಜ್ಜಾ (ವಿದ್ಯೆ) ಹುಟ್ಟಿತು; ತಮಸ್ಸು ನಾಶವಾಯಿತು ಬೆಳಕು ಹುಟ್ಟಿತು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>20. “ಸಮಾಹಿತವಾದ ಆ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ ನಿರ್ಮಲವೂ ಉಜ್ವಲವೂ ಎಲ್ಲಾ ದೋಷಗಳಿಂದ ವಿಮುಕ್ತವೂ ಮೃದುವೂ ಕಾರ್ಯಯೋಗ್ಯವೂ ಸ್ಥಿರವೂ ಅಚಲವೂ ಆಗಿ ಜೀವಿಗಳ ಸಾವು ಮತ್ತು ಮರುಹುಟ್ಟುಗಳೆಡೆಗೆ ಚಿತ್ತವನ್ನು ತಿರುಗಿಸಿದೆ64 , ಬಾಗಿಸಿದೆ. ಆ ವಿಶುದ್ಧವಾದ ಮಾನವಾತೀತ ದಿವ್ಯ ನೇತ್ರದಿಂದ ಜೀವಿಗಳನ್ನು ನೋಡಿದೆ. ತಮ್ಮ ಕರ್ಮಾನು ಸಾರವಾಗಿ ಸಾಯುತ್ತಿರುವ, ಮತ್ತೆ ಹುಟ್ಟುತ್ತಿರುವ ಅಧಮ-ಉತ್ತಮವಾದ ಸುರೂಪಿ - ಕುರೂಪಿಗಳಾದ, ಸದ್ಗತಿ-ದುರ್ಗತಿಗಳಿಗೆ ಹೋಗುತ್ತಿರುವ ಜೀವಿಗಳನ್ನು ಅರಿತೆನು-ದೈಹಿಕ ದುರ್ನಡತೆಯನ್ನು ಹೊಂದಿದ, ಮನಸ್ಸಿನ ದುರ್ನಡತೆಯನ್ನು ಹೊಂದಿದ, ಆರ್ಯರ ಮೇಲೆ ಅಪವಾದಗಳನ್ನು ಹೇರುವ, ತಪ್ಪು ದೃಷ್ಟಿಯನ್ನು ಹೊಂದಿದ, ತಪ್ಪು ದೃಷ್ಟಿಯ ಪ್ರಕಾರ ನಡೆದುಕೊಳ್ಳುವವರು ಈ ಮಹಾನ್ ಜೀವಿಗಳು. ಮೈಗರೆದಾಗ (ಎಂದರೆ) ಸಾವಿನ ಬಳಿಕ ಅಧೋಲೋಕದಲ್ಲಿ ದುರ್ಗತಿಯಲ್ಲಿ ಪಾತಕದಲ್ಲಿ ನರಕದಲ್ಲಿ ಹುಟ್ಟಿದ್ದಾರೆ. ಅಥವಾ ಮತ್ತೆ ಯಾವ ದೈಹಿಕ ಸನ್ನಡತೆಯಿಂದ, ಮಾತಿನ ಸನ್ನಡತೆಯಿಂದ ಮನಸ್ಸಿನ ಸನ್ನಡತೆಯಿಂದ ಹುಟ್ಟುವ, ಆರ್ಯರ ಬಗ್ಗೆ ಅಪವಾದಗಳನ್ನು ಹೇರದ, ಯಥಾರ್ಥ ದೃಷ್ಟಿಯನ್ನು ಹೊಂದಿದ, ಯಥಾರ್ಥ ದೃಷ್ಟಿಗಳಿಗನುಸಾರವಾಗಿ ನಡೆದುಕೊಳ್ಳುವ ಈ *ವರ್ಣ (ಬಣ್ಣ, ರೂಪ, ಆಕಾರ, ಜನ್ಮ) ಪಡೆದಿದ್ದಾರೆ. ಮಹಾನ್ ಜೀವಿಗಳು ಮೈಗರೆದು ಸಾವಿನನಂತರ ಸ್ವರ್ಗಲೋಕದಲ್ಲಿ ಹುಟ್ಟಿದ್ದಾರೆ. ಹೀಗೆ ವಿಶುದ್ಧವಾದ ಮಾನವಾತೀತ ದಿವ್ಯ ನೇತ್ರದಿಂದ ಜೀವಿಗಳನ್ನು ನೋಡಿದೆ. ಹೀಗೆ ಸಾಯುತ್ತಿರುವ, ಮರು ಹುಟ್ಟುತ್ತಿರುವ, ಸುರೂಪಿ-ಕುರೂಪಿಯಾದ, ಸದ್ಗತಿ-ದುರ್ಗತಿಗಳನ್ನು, ತಮ್ಮ ಕರ್ಮಾನುಸಾರವಾಗಿ ಹೊಂದುತ್ತಿರುವ ಜೀವಿಗಳನ್ನು ಅರಿತೆನು. ಹೀಗೆ ಬ್ರಾಹ್ಮಣ, ರಾತ್ರಿಯ ಮಧ್ಯದ ಜಾವದಲ್ಲಿ ಎರಡನೆಯ ಲೋಕೋತ್ತರ ವಿಜ್ಜಾ ನನ್ನಲ್ಲಿ ಉಂಟಾಯಿತು; ಸದಾ ಎಚ್ಚರವಾಗಿರುವವನಿಗೆ ಉತ್ಸಾಹಶೀಲನಿಗೆ ಸಂಯಮ ಶೀಲನಿಗೆ ಹೇಗೆ ಆಗುತ್ತದೋ ಹಾಗೆ, ಅವಿದ್ಯೆಯು ಹರಿದು ಹೋಯಿತು ವಿಜ್ಜಾ ಹುಟ್ಟಿತು; ತಮಸ್ಸೂ ನಾಶವಾಯಿತು ಬೆಳಕು ಹುಟ್ಟಿತು;</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>21. “ಸಮಾಹಿತವಾದ ಆ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ ನಿರ್ಮಲವೂ ಉಜ್ವಲವೂ ಎಲ್ಲಾ ದೋಷಗಳಿಂದ ವಿಮುಕ್ತವೂ, ಮೃದುವೂ, ಕಾರ್ಯಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಆಸವಗಳ ಕ್ಷಯದ ಕಡೆಗೆ ಚಿತ್ತವನ್ನು ತಿರುಗಿಸಿದೆ ಬಾಗಿಸಿದೆ. ಆಗ ‘ಇದೇ ದು:ಖ’ ಎಂಬ ಪ್ರತ್ಯಕ್ಷ ಜ್ಞಾನ ಪಡೆದೆ, ‘ಇದೇ ದು:ಖದ ಸಮುದಯ’ (ಕಾರಣ) ಎಂಬ ಪ್ರತ್ಯಕ್ಷ ಜ್ಞಾನ ಪಡೆದೆ, ‘ಇದೇ ದು:ಖ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂಬ ಪ್ರತ್ಯಕ್ಷ ಜ್ಞಾನ ಪಡೆದೆ. ‘ಇದೇ ಆಸವ’ಎಂಬ ಪ್ರತ್ಯಕ್ಷ ಜ್ಞಾನ ಪಡೆದೆ, ‘ಇದೇ ಆಸವಗಳ ಸಮುದಯ’ ಎಂಬ ಪ್ರತ್ಯಕ್ಷ ಜ್ಞಾನ ಪಡೆದೆ, ‘ಇದೇ ಆಸವಗಳ ನಿರೋಧ’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ ‘ಇದೇ ಆಸವಗಳ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ.65 ಹೀಗೆ ಕಂಡ ಮೇಲೆ, ಹೀಗೆ ಅರಿತ ಮೇಲೆ, ಕಾಮಾಸವಗಳಿಂದಲೂ ಬಿಡುಗಡೆ ಹೊಂದಿದೆ. ಭವಾಸವಗಳಿಂದಲೂ ಬಿಡುಗಡೆ ಹೊಂದಿದೆ. ಅವಿದ್ಯಾಸವಗಳಿಂದಲೂ ಬಿಡುಗಡೆ ಹೊಂದಿದೆ. ಬಿಡುಗಡೆ ಹೊಂದಿದಾಗ ಬಿಡುಗಡೆಯಾಯಿತು ಎಂದು ಅರಿವಾಯಿತು.66 ‘ಜನ್ಮವು ಕೊನೆಯಾಯಿತು, ಬ್ರಹ್ಮಚರ್ಯವು ಪೂರ್ಣವಾಯಿತು, ಮಾಡಬೇಕಾದ್ದುದನ್ನು ಮಾಡಿದ್ದಾಯಿತು ಸಾಧಿಸಬೇಕಾದ್ದು ಇನ್ನೇನೂ ಉಳಿದಿಲ್ಲ’67 ಎಂದು. ಹೀಗೆ ಈ ಜ್ಞಾನ ಉಂಟಾಯಿತು. ಹೀಗೆ ಬ್ರಾಹ್ಮಣ, ರಾತ್ರಿಯ ಕೊನೆಯ ಜಾವದಲ್ಲಿ ಮೂರನೆಯ ವಿಜ್ಜಾ ನನ್ನಲ್ಲಿ ಉಂಟಾಯಿತು ಸದಾ ಎಚ್ಚರ ..... ಅವಿದ್ಯೆಯು ಹರಿದು ಹೋಯಿತು ವಿಜ್ಜಾ ಹುಟ್ಟಿತು; ತಮಸ್ಸು ನಾಶವಾಯಿತು ಬೆಳಕು ಹುಟ್ಟಿತು.</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>4. ಭಗವಾನರು ಅರಣ್ಯದೊಳಗೆ ತಂಗುವುದರ ಎರಡು ಅನುಕೂಲಗಳು</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>22. “ಈಗ ಬ್ರಾಹ್ಮಣ, ನೀನು ಈ ರೀತಿ ಯೋಚಿಸಬಹುದು-‘ಇವತ್ತೂ ಕೂಡ ಶ್ರಮಣ ಗೌತಮರು ರಾಗದಿಂದ ಬಿಡಿಸಿಕೊಳ್ಳದೆ, ದ್ವೇಷದಿಂದ ಬಿಡಿಸಿಕೊಳ್ಳದೆ, ಮೋಹದಿಂದ ಬಿಡಿಸಿಕೊಳ್ಳದೆ, ಇರುವುದರಿಂದ ಅರಣ್ಯದಲ್ಲಿ ಪೊದೆಗಳಲ್ಲಿ ತಂಗು ದಾಣಗಳಲ್ಲಿ ಒಳಾಂತರ ಪ್ರದೇಶಗಳಲ್ಲಿ ಇರುವ ಆಶ್ರಮಗಳನ್ನು ಉಪಯೋಗಿಸುತ್ತಾರೆ’ ಎಂದು ಆದರೆ ಬ್ರಾಹ್ಮಣ, ಹೀಗೆ ಅಂದುಕೊಳ್ಳಬಾರದು. ಎರಡೇ ಎರಡು ಅನುಕೂಲಗಳನ್ನು ಗಮನದಲ್ಲಿಟ್ಟುಕೊಂಡು ನಾನು ಅರಣ್ಯಗಳನ್ನು, ಪೊದೆಗಳಲ್ಲಿನ ತಂಗುದಾಣಗಳನ್ನು, ಒಳಾಂತರ ಪ್ರದೇಶಗಳನ್ನು, ಆಶ್ರಮಗಳನ್ನು ಉಪಯೋಗಿಸುತ್ತೇನೆ. ಈಗಲೇ ಇಲ್ಲಿಯೇ ತನ್ನ ಸುಖದ ನೆಲೆಯನ್ನು ಕಂಡುಕೊಂಡಿರುವುದರಿಂದ ಮತ್ತು ಮುಂದಿನ ಜನತೆಯ ಬಗೆಗೆ ಅನುಕಂಪ ಇರುವುದರಿಂದ [ಹೀಗೆ ಮಾಡುತ್ತೇನೆ]”68</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>23. “ಪೂಜ್ಯ ಗೌತಮರು, ಅರ್ಹಂತರೂ ಸಮ್ಮಾಸಂಬುದ್ಧರೂ ಆದುದರಿಂದ ಮುಂದಿನ ಜನತೆ ಅವರ ಅನುಕಂಪವನ್ನು ಪಡೆದುಕೊಂಡಿದೆ. ಪೂಜ್ಯ ಗೌತಮರೇ, ಅದ್ಭುತ, ಪೂಜ್ಯ ಗೌತಮರೇ, ಅತ್ಯಾಶ್ಚರ್ಯ, ಹೇಗೆ ಮೇಲೆ ಕೆಳಗಾಗಿದ್ದುದನ್ನು ಸರಿಪಡಿಸುತ್ತಾರೋ ಅಥವಾ ಬಚ್ಚಿಟ್ಟಿದ್ದನ್ನು ತೆಗೆಯುತ್ತಾರೋ ಅಥವಾ ಹಾದಿ ತಪ್ಪಿಸಿಕೊಂಡವನಿಗೆ ಹಾದಿ ತೋರಿಸುತ್ತಾರೊ ಅಥವಾ ಕತ್ತಲಿನಲ್ಲಿ ಎಣ್ಣೆಯ ದೀಪವನ್ನು ‘ಕಣ್ಣಿದ್ದವರು ಕಾಣುವುದನ್ನು ಕಾಣಲಿ’ ಎಂದು ಹಿಡಿಯುತ್ತಾರೋ ಹಾಗೆಯೇ ಧರ್ಮವು ಅನೇಕ ರೀತಿಯಲ್ಲಿ ಪ್ರಕಾಶಿಸಲಾಗಿದೆ. ಪೂಜ್ಯ ಗೌತಮರಿಗೆ, ಧರ್ಮಕ್ಕೆ, ಭಿಕ್ಷು ಸಂಘಕ್ಕೆ ಶರಣು ಹೋಗುತ್ತೇನೆ. ಇಂದಿನಿಂದಲೇ ಪೂಜ್ಯ ಗೌತಮರು ಶರಣಾಗತ ಉಪಾಸಕನಾಗಿ ನನ್ನನ್ನು ಸ್ವೀಕರಿಸಲಿ”. ಎಂದು.</p>
    <h2>ಇಲ್ಲಿಗೆ ಭಯ ಮತ್ತು ಆತಂಕ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>