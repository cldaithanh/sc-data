<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 41: ಸಾಲೆಯ್ಯಕ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn41' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>5. ಚೂಳಯಮಕ ವರ್ಗ</li>
      </ul>
      <h1 class='sutta-title'>41. ಸಾಲೆಯ್ಯಕ ಸುತ್ತ</h1>
    </header>

    <h2>1. ದುರ್ಗತಿ-ಸುಗತಿ ಮೂಲ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ತಮ್ಮ ದೊಡ್ಡದಾದ ಭಿಕ್ಷು ಸಂಘದ ಜೊತೆಗೂಡಿ ಕೋಸಲ ದೇಶದಲ್ಲಿ ಪಾದಯಾತ್ರೆಯಲ್ಲಿ ಹೋಗುತ್ತಿರುವಾಗ ಸಾಲಾ ಎಂಬ ಹೆಸರಿನ ಕೋಸಲ ದೇಶದ ಬ್ರಾಹ್ಮಣ ಗ್ರಾಮದಲ್ಲಿಗೆ ಬಂದರು. ಆ ಸಾಲಾ ಗ್ರಾಮದ ಬ್ರಾಹ್ಮಣ ಗೃಹಸ್ಥರುಗಳು ಹೀಗೆ ಕೇಳಿದ್ದರು- “ಗೌತಮ ಎಂಬ ಹೆಸರಿನ ಪೂಜ್ಯ ಶ್ರಮಣ ಸಾಕ್ಯಪುತ್ರರು, ಸಾಕ್ಯ ಕುಲದಿಂದ ಶ್ರಮಣನಾದವನು, ತಮ್ಮ ದೊಡ್ಡದಾದ ಭಿಕ್ಷು ಸಂಘದ ಜೊತೆಗೂಡಿ ಕೋಸಲ ದೇಶದಲ್ಲಿ ಪಾದಯಾತ್ರೆಯಲ್ಲಿ ನಡೆದು ಹೋಗುತ್ತಿರುವಾಗ ಈ ಸಾಲಾದ ಬಳಿ ಬಂದಿರುವರಂತೆ. ಆ ಪೂಜ್ಯ ಗೌತಮರ ಬಗ್ಗೆ ಈ ರೀತಿಯ ಕೀರ್ತಿ ಕಲ್ಯಾಣಗುಣಗಳು ಹರಡಿ ಪ್ರಸಿದ್ಧವಾಗಿವೆ. ನಿಜಕ್ಕೂ ಆ ಭಗವಾನರು ಈ ರೀತಿ ಇರುವರು. ಅವರು ಅರಹಂತರು, ಸಮ್ಯಕ್ ಸಂಬುದ್ಧರು, ವಿದ್ಯಾಚರಣ ಸಂಪನ್ನರು, ಸುಗತರು, ಲೋಕಜ್ಞರು, ಜೀವಿಗಳನ್ನು ಪಳಗಿಸುವ ಅಸಮಾನ ಸಾರಥಿ (ಮಾರ್ಗದರ್ಶಿ)ಗಳು, ದೇವ ಹಾಗು ಮಾನವರ ಶಾಸ್ತರು (ಶ್ರೇಷ್ಠ ಗುರು), ಬುದ್ಧರು ಹಾಗು ಭಗವಾನರು. ಅವರು ಈ ದೇವರುಗಳಿಂದ ಕೂಡಿದ ಮಾರನಿಂದ ಕೂಡಿದ ಬ್ರಹ್ಮನಿಂದ ಕೂಡಿದ ಶ್ರಮಣ ಬ್ರಾಹ್ಮಣ ಪ್ರಜೆಗಳಿಂದ ಕೂಡಿದ ರಾಜ ಮನುಷ್ಯರುಗಳಿಂದ ಕೂಡಿದ, ಈ ಲೋಕವನ್ನು (ಕುರಿತು) ತಾವೇ ಸ್ವತಃ ಜ್ಞಾನದಿಂದ ಅರಿತಿರುವುದನ್ನು ತಿಳಿಸಿ ಹೇಳುತ್ತಾರೆ. ಅವರು ಪದ ಮತ್ತು ಅರ್ಥಗಳೆರಡರಲ್ಲೂ ಆರಂಭದಲ್ಲಿ ಕಲ್ಯಾಣದಾಯಕವಾದ, ಮಧ್ಯದಲ್ಲಿ ಕಲ್ಯಾಣದಾಯಕವಾದ, ಕೊನೆಯಲ್ಲಿ ಕಲ್ಯಾಣದಾಯಕವಾದ ಧರ್ಮವನ್ನು ತಿಳಿಸುತ್ತಾರೆ. ಪರಮ ಪರಿಪೂರ್ಣವಾದ ಪರಿಶುದ್ಧವಾದ ಬ್ರಹ್ಮಚರ್ಯ ಜೀವನವನ್ನು ತಿಳಿಸುತ್ತಾರೆ. ಅಂತಹ ತಥಾಗತರನ್ನು, ಅರಹಂತರನ್ನು ದರ್ಶಿಸುವುದು ಬಹಳ ಸೌಭಾಗ್ಯದಾಯಕ” ಎಂದು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>2. ಆಗ ಆ ಸಾಲಾದ ಬ್ರಾಹ್ಮಣ ಗೃಹಸ್ಥರುಗಳು ಭಗವಾನರು ಎಲ್ಲಿದ್ದರೋ ಅಲ್ಲಿಗೆ ಬಂದರು. ಬಂದನಂತರ ಕೆಲವರು ಭಗವಾನರಿಗೆ ನಮಸ್ಕರಿಸಿ ಒಂದೆಡೆ ಕುಳಿತರು; ಕೆಲವರು ಭಗವಾನರ ಜೊತೆ ಕುಶಲ ವಿಚಾರಿಸಿದರು; ಕುಶಲ ಮಾತುಕತೆ ಮುಗಿದ ನಂತರ ಒಂದೆಡೆ ಕುಳಿತುಕೊಂಡರು; ಕೆಲವರು ಭಗವಾನರಿಗೆ ಕೈ ಜೋಡಿಸಿ ನಮಸ್ಕರಿಸಿ ಒಂದೆಡೆ ಕುಳಿತರು; ಕೆಲವರು ಭಗವಾನರಲ್ಲಿಗೆ ಹೋಗಿ ಹೆಸರು ಗೊತ್ರ ತಿಳಿಸಿ ಒಂದೆಡೆ ಕುಳಿತರು; ಕೆಲವರು ಮೌನವಾಗಿ ಉಳಿದು ಒಂದೆಡೆ ಕುಳಿತರು. ಒಂದೆಡೆ ಕುಳಿತುಕೊಂಡ ಆ ಸಾಲಾದ ಬ್ರಾಹ್ಮಣ ಗೃಹಸ್ಥರು ಭಗವಾನರಿಗೆ ಹೀಗೆ ಹೇಳಿದರು- “ಪೂಜ್ಯ ಗೌತಮರೇ, ಯಾವ ಮೂಲದಿಂದಾಗಿ, ಯಾವ ಕಾರಣದಿಂದಾಗಿ ಇಲ್ಲಿ ಕೆಲವು ಜೀವಿಗಳು ಸಾವಿನ ನಂತರ, ಶರೀರ ಕಳೆದುಕೊಂಡ ಮೇಲೆ ಅಪಾಯ ಸ್ಥಿತಿಯಲ್ಲಿ, ದುರ್ಗತಿಯಲ್ಲಿ, ಅಧೋಗತಿಯಲ್ಲಿ, ನರಕದಲ್ಲಿ ಹುಟ್ಟಿಬರುತ್ತವೆ? ಪೂಜ್ಯ ಗೌತಮರೇ, ಯಾವ ಮೂಲದಿಂದಾಗಿ ಯಾವ ಕಾರಣದಿಂದಾಗಿ ಕೆಲವು ಜೀವಿಗಳು ಸಾವಿನ ನಂತರ ಶರೀರ ಕಳೆದುಕೊಂಡ ಮೇಲೆ ಸುಗತಿಯಲ್ಲಿ ಸ್ವರ್ಗ ಲೋಕದಲ್ಲಿ ಹುಟ್ಟಿಬರುತ್ತವೆ” ಎಂದು?</p>
    <h2>2. ಅಧರ್ಮ ಚರ್ಯೆಯಿಂದಾಗಿ ದುರ್ಗತಿ</h2>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>3. “ಅಧರ್ಮದ ಆಚಾರದಿಂದಾಗಿ, ದುಷ್ಟ ದುರಾಚಾರದ ಕಾರಣದಿಂದಾಗಿ ಗೃಹಸ್ಥರುಗಳೇ, ಇಲ್ಲಿಯ ಕೆಲವು ಜೀವಿಗಳು ಸಾವಿನ ನಂತರ ಶರೀರ ಕಳೆದುಕೊಂಡ ಮೇಲೆ ಅಪಾಯ ಸ್ಥಿತಿಯಲ್ಲಿ, ದುರ್ಗತಿಯಲ್ಲಿ ಅಧೋಗತಿಯಲ್ಲಿ ನರಕದಲ್ಲಿ ಹುಟ್ಟಿಬರುತ್ತವೆ. ಧರ್ಮಾನುಸರಣೆಯಿಂದಾಗಿ, ಒಳ್ಳೆಯ ನಡವಳಿಕೆಯ ಕಾರಣದಿಂದಾಗಿ ಗೃಹಸ್ಥರುಗಳೇ, ಇಲ್ಲಿಯ ಕೆಲವು ಜೀವಿಗಳು ಸಾವಿನ ನಂತರ ಶರೀರ ಕಳೆದುಕೊಂಡಮೇಲೆ ಸುಗತಿಯಲ್ಲಿ, ಸ್ವರ್ಗಲೋಕದಲ್ಲಿ ಹುಟ್ಟಿಬರುತ್ತವೆ” ಎಂದು.</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>“ಪೂಜ್ಯ ಗೌತಮರು, ಸಂಕ್ಷಿಪ್ತವಾಗಿ ತಿಳಿಸಿ ಪೂರ್ಣವಾಗಿ ಅರ್ಥವನ್ನು ತಿಳಿದೇ ವಿವರಿಸಿ ತಿಳಿಸಿದ ಈ ವಿಷಯದ, ಪೂರ್ಣ ಅರ್ಥದ ಅರಿವು ನಮಗೆ ತಿಳಿಯಲಿಲ್ಲ. ಪೂಜ್ಯ ಗೌತಮರು ಆ ಧರ್ಮವನ್ನು ಉಪದೇಶಿಸಿದರೆ ಬಹಳ ಒಳ್ಳೆಯದಾಗುತ್ತದೆ. ಅದರಿಂದಾಗಿ ನಾವುಗಳು ಪೂಜ್ಯ ಗೌತಮರು ಸಂಕ್ಷಿಪ್ತವಾಗಿ ತಿಳಿಸಿದ, ಪೂರ್ಣವಾಗಿ ವಿವರಿಸದೇ ಇರುವ ಅರ್ಥವನ್ನು ವಿವರಿಸಿ ಹೇಳಿದಾಗ ಅದರ ಅರ್ಥವನ್ನು ತಿಳಿಯಬಹುದು” ಎಂದು.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>“ಗೃಹಸ್ಥರೇ, ಹಾಗೇ ಆಗಲಿ, ಆಲಿಸಿ, ಚೆನ್ನಾಗಿ ಮನಸ್ಸಿಟ್ಟು ತಿಳಿದುಕೊಳ್ಳಿ, ನಾನೀಗ ಹೇಳುತ್ತೇನೆ” ಎಂದು.</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>“ಹಾಗೆಯೇ ಆಗಲಿ, ಪೂಜ್ಯರೇ” ಎಂದು ಆ ಸಾಲಾದ ಬ್ರಾಹ್ಮಣ ಗೃಹಸ್ಥರು ಭಗವಾನರಿಗೆ ಉತ್ತರಿಸಿದರು. ಭಗವಾನರು ಹೀಗೆ ಹೇಳಿದರು-</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>4. “ಗೃಹಸ್ಥರೇ, ಮೂರು ರೀತಿಯ ಶರೀರದಿಂದಾಗುವ ಅಧರ್ಮಾಚರಣೆಗಳು, ಕೆಟ್ಟ ನಡವಳಿಕೆಗಳು ಉಂಟು. ನಾಲ್ಕು ರೀತಿಯ ಮಾತಿನಿಂದಾಗುವ ಅಧರ್ಮಾಚರಣೆಗಳು ಕೆಟ್ಟ ನಡವಳಿಕೆಗಳು ಉಂಟು. ಮೂರು ರೀತಿಯಾಗಿ ಮನಸ್ಸಿನಿಂದಾಗುವ ಅಧರ್ಮಾಚಣರೆಗಳು ಕೆಟ್ಟ ನಡವಳಿಕೆಗಳು ಉಂಟು.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>“ಗೃಹಸ್ಥರೇ, ಮೂರು ರೀತಿಯ ಶರೀರದಿಂದಾಗುವ ಅಧರ್ಮಾಚರಣೆ ಕೆಟ್ಟ ನಡವಳಿಕೆಗಳು ಯಾವುವು? ಗೃಹಸ್ಥರೇ, ಇಲ್ಲಿ ಒಬ್ಬನು ಪ್ರಾಣಿಹತ್ಯೆಯನ್ನು ಮಾಡುತ್ತಾನೆ. ಕ್ರೂರಿ, ರಕ್ತಪಿಪಾಸಿಯಾದ ಕೈ ಉಳ್ಳವನು, ಹೊಡೆದಾಡುವವನು ಮತ್ತು ಅಶಾಂತನು ಮತ್ತು ಇತರ ಪ್ರಾಣಿ ಜೀವಿಗಳಲ್ಲಿ ಕರುಣೆ ಇಲ್ಲದವನು. ಅವನು ತನಗೆ ಕೊಡದಿದ್ದುದ್ದನ್ನು ಹೊಂದುವವನಾಗುತ್ತಾನೆ. ಇನ್ನೊಬ್ಬರ ವಸ್ತುಗಳನ್ನು ಆಸ್ತಿಯನ್ನು ಗ್ರಾಮದಲ್ಲಾಗಲಿ ಅಥವಾ ಕಾಡಿನಲ್ಲಿರುವುದಾಗಲಿ ಅದನ್ನು ಕಳ್ಳನ ರೀತಿಯಲ್ಲಿ ಪಡೆದುಕೊಳ್ಳುವವನಾಗುತ್ತಾನೆ. ಕಾಮಸಂಬಂಧವಾದ ಆಸೆ ಹೊಂದಿರುವವನಾಗುತ್ತಾನೆ. ತಾಯಿಯ ರಕ್ಷಣೆ ಹೊಂದಿರುವ, ತಂದೆಯ ರಕ್ಷಣೆ ಹೊಂದಿರುವ, ತಾಯಿ-ತಂದೆಯರ ರಕ್ಷಣೆಯಲ್ಲಿರುವ, ಸಹೋದರಿಯರ ರಕ್ಷಣೆಯಲ್ಲಿರುವ, ಸಹೋದರರ ರಕ್ಷಣೆಯಲ್ಲಿರುವ, ಬಂಧುಗಳ ರಕ್ಷಣೆಯಲ್ಲಿರುವ, ಗಂಡನ ರಕ್ಷಣೆಯಲ್ಲಿರುವ, ಧರ್ಮ ರಕ್ಷಣೆಯಲ್ಲಿರುವ, ಯಾರ ಸಂಬಂಧದಿಂದ ದಂಡವಾಗುವುದೋ ಅಂಥವರ ವಿವಾಹ ನಿಶ್ಚಿತದ ಹಾರದಿಂದ ಶೋಭಿತರಾದವರೊಂದಿಗೂ (ಈ ರೀತಿಯವರಲ್ಲಿ) ಕಾಮದಿಂದ ಚರಿತ್ರಹೀನನಾಗುತ್ತಾನೆ. ಗೃಹಸ್ಥರೇ, ಇವೇ ಆ ಮೂರುರೀತಿಯ ಶರೀರದಿಂದಾಗುವ ಅಧರ್ಮಾಚರಣೆಗಳು, ಕೆಟ್ಟ ನಡವಳಿಕೆಗಳು.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a></p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a></p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>“ಗೃಹಸ್ಥರೇ, ಇನ್ನು ಆ ನಾಲ್ಕು ರೀತಿಯ ಮಾತಿನಿಂದಾಗುವ ಅಧರ್ಮಾಚರಣೆ ಕೆಟ್ಟ ನಡವಳಿಕೆಗಳು ಯಾವುವು? ಗೃಹಸ್ಥರೇ, ಇಲ್ಲಿ ಒಬ್ಬನು ಸುಳ್ಳು ಹೇಳುವವನಾಗುತ್ತಾನೆ. ಯಾವಾಗಲಾದರೂ ಸಭೆಯ ಮುಂದಾಗಲಿ, ಗುಂಪಿನ ಮುಂದಾಗಲಿ, ಬಂಧುಗಳಲ್ಲಾಗಲಿ, ಸಮೂಹದಲ್ಲಾಗಲಿ, ರಾಜ ಮನೆತನದಲ್ಲಾಗಲಿ ಅವನ್ನು ಸಾಕ್ಷಿಯಾಗಿ ಮಾಡಿದ್ದೇ ಆದರೆ- ಒಳ್ಳೆಯ ಮನುಷ್ಯನೇ, ಏನನ್ನು ತಿಳಿದಿದ್ದಿಯೋ ಅದನ್ನು ಹೇಳು ಎಂದಾಗ ಅವನು ಏನೂ ತಿಳಿಯದಿದ್ದರೂ ಕೂಡ- ನನಗೆ ತಿಳಿದಿದೆ ಎಂದು, ತಿಳಿದಿರುವ ಸಮಯದಲ್ಲಿ ನನಗೆ ತಿಳಿದಿಲ್ಲವೆಂದು, ನೋಡಿಲ್ಲದೇ ಇರುವುದನ್ನು ನೋಡಿದ್ದೇನೆ ಎಂದು, ನೋಡಿರುವುದನ್ನು ನಾನು ನೋಡಿಲ್ಲವೆಂದೂ ಹೇಳುತ್ತಾನೆ. ಈ ರೀತಿಯಾಗಿ ತನಗಾಗಿ ಅಥವಾ ಬೇರೆಯವರಿಗಾಗಿ ಅತೃಪ್ತ, ಪ್ರಾಪಂಚಿಕ, ಕಾರಣಕ್ಕಾಗಿ ತನಗೆ ಅರಿವಿದ್ದೂ ಸುಳ್ಳನ್ನು ಹೇಳುವವನಾಗುತ್ತಾನೆ. ಅವನು ಚಾಡಿ ಹೇಳುವವನಾಗುತ್ತಾನೆ. ಒಂದೆಡೆ ಕೇಳಿಕೊಂಡು ಇನ್ನೊಂದೆಡೆ ಇದನ್ನು ಹೇಳುವುದರಿಂದಾಗಿ ಭೇಧವನ್ನುಂಟುಮಾಡುವ, ಬೇರೊಂದೆಡೆ ಕೇಳಿದ್ದನ್ನು ಇನ್ನೊಂದೆಡೆ ಹೇಳಿ ಅದರಿಂದ ಭೇದವನ್ನುಂಟುಮಾಡುವವನು. ಹೀಗಾಗಿ ಅವನು ಒಗ್ಗಟ್ಟನ್ನು ಮುರಿಯುವ, ಒಡಕುಗಳನ್ನು ಉಂಟುಮಾಡುವ, ಭೇದದಲ್ಲಿ ಸುಖಿಸುವವನು, ಭೇದದಲ್ಲಿ ಸಂತೋಷಿಸುವವನು, ಭೇದದಲ್ಲಿ ಆನಂದಿಸುವವನು, ಭೇದಗಳನ್ನು ಉಂಟುಮಾಡುವ ಮಾತುಗಳನ್ನೇ ಆಡುವವನಾಗುತ್ತಾನೆ. ಕಠೋರವಾದ ಮಾತುಗಳನ್ನು ಆಡುವವನಾಗುತ್ತಾನೆ, ಬಿರುನುಡಿಯನ್ನು ಕಟುನುಡಿಯನ್ನು ಅವಹೇಳನದ ನುಡಿಯನ್ನು ಇತರರ ಮೇಲೆ ಬೈಗುಳದ ನುಡಿಯನ್ನು ಸಿಟ್ಟಿನಿಂದ ಕೂಡಿದ ಶಾಂತ ಸಮಾಧಿ ಸ್ಥಿತಿಗೆ ಹೊಂದಿಬರದ ರೀತಿಯ ಮಾತುಗಳನ್ನೇ ಅವನು ಆಡುತ್ತಾನೆ. ಹರಟೆ ಹೊಡೆಯುತ್ತಾನೆ, ಅವೇಳೆಯಲ್ಲಿ ಮಾತನಾಡುವವನಗುತ್ತಾನೆ, ಅಸಮಂಜಸವಾದುದನ್ನು ಮಾತನಾಡುತ್ತಾನೆ, ಅನರ್ಥವಾದಿಯಾಗುತ್ತಾನೆ, ಅಧರ್ಮವಾದಿಯಾಗುತ್ತಾನೆ. ನಿಯಮರಹಿತವಾಗಿ ಮಾತನಾಡುತ್ತಾನೆ. ಉಳಿಸಿಕೊಳ್ಳಲು ಯೋಗ್ಯವಲ್ಲದ ಮಾತುಗಳನ್ನು ಆಡುತ್ತಾನೆ. ಅವೇಳೆಯ ಅಸಂಬದ್ಧದ ಗುರಿಯಿಲ್ಲದ ನಿಶ್ಚಿತ ಧ್ಯೇಯವಿಲ್ಲದ ಮಾತುಗಳನ್ನಾಡುತ್ತಾನೆ. ಗೃಹಸ್ಥರೇ, ಇವೇ ನಾಲ್ಕು ರೀತಿಯ ಮಾತಿನ ಅಧರ್ಮದ ಆಚಾರ ಮತ್ತು ದುಷ್ಟ ದುರಾಚಾರಗಳು.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a></p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a></p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a></p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>“ಗೃಹಸ್ಥರೇ, ಇರುವ ಆ ಮೂರು ರೀತಿಯ ಮನಸ್ಸಿನ ಅಧರ್ಮ, ಆಚಾರ ಮತ್ತು ದುಷ್ಟ ದುರಾಚಾರಗಳು ಯಾವುವು? ಗೃಹಸ್ಥರೇ ಇಲ್ಲಿ ಒಬ್ಬನು ದುರಾಸೆಯುಳ್ಳವನಾಗುತ್ತಾನೆ. ಅವನು ಇತರರ ಸ್ಥಿರಾಸ್ತಿ ಮತ್ತು ಚರಾಸ್ತಿಗಳನ್ನು ಈ ರೀತಿಯಾಗಿ ಬಯಸುವವನಾಗುತ್ತಾನೆ- ‘ಓಹ್, ಏನೇನು ಇತರರದ್ದೋ ಅದೆಲ್ಲವೂ ನನ್ನದು’ ಎಂದು. ಹಗೆತನದ ಮನಸ್ಸುಳ್ಳವನಾಗುತ್ತಾನೆ ಮತ್ತು ದುಷ್ಟಮನದಿಂದ, ದುರುದ್ದೇಶದಿಂದ ಹೀಗೆ ಯೋಚಿಸುತ್ತಾನೆ. ‘ಈ ಎಲ್ಲ ಜೀವಿಗಳ ಕೊಲೆಯಾಗಲಿ ಅಥವಾ ವಧೆಯಾಗಲಿ ಅಥವಾ ಸರ್ವನಾಶವಾಗಲಿ ಅಥವಾ ವಿನಾಶವಾಗಲಿ ಅಥವಾ ಅವುಗಳು ಉಳಿಯದೆ ಹೋಗಲಿ ಎಂದು. ಅವನು ಮಿಥ್ಯಾದೃಷ್ಟಿಯುಳ್ಳವನಾಗುತ್ತಾನೆ. ವಿತಂಡ ದೃಷ್ಟಿಯುಳ್ಳವನಾಗುತ್ತಾನೆ. ಹೀಗೆ ಯೋಚಿಸುತ್ತಾನೆ- ‘ಯಾವ ದಾನ (ಫಲ)ವೂ ಇಲ್ಲ, ಯಾವ ಕಾಣಿಕೆಯೂ (ಫಲ) ಇಲ್ಲ, ಯಾವ ತ್ಯಾಗ (ಫಲ)ವೂ ಇಲ್ಲ, ಯಾವ ಒಳ್ಳೆಯ ಮತ್ತು ಕೆಟ್ಟ ಕರ್ಮದ ವಿಪಾಕ (ಫಲ)ವೂ ಇಲ್ಲ. ಇಹಲೋಕವೂ ಇಲ್ಲ, ಪರಲೋಕವೂ ಇಲ್ಲ, ತಾಯಿಯೂ ಇಲ್ಲ, ತಂದೆಯೂ ಇಲ್ಲ. ಸ್ವಂತವಾಗಿ ಹುಟ್ಟಿಬಂದ ಜೀವಿಗಳು ಇಲ್ಲ. ಈ ಲೋಕದಲ್ಲಿ ಯಾವ ಶ್ರಮಣರಾಗಲಿ, ಬ್ರಾಹ್ಮಣರಾಗಲಿ ಸಮ್ಯಕ್ ಮಾರ್ಗದಲ್ಲಿ ನಡೆಯುವ ಸಮ್ಯಕ್ ದರ್ಶನವುಳ್ಳವರು ಈ ಲೋಕವನ್ನು ಪರಲೋಕವನ್ನು ತಾನೇ ತನ್ನ ಅರಿವಿನಿಂದಾಗಿ ತಿಳಿದುಕೊಂಡಿದ್ದೇನೆ ಎಂದು ಹೇಳುವವರು ಯಾರೂ ಇಲ್ಲ’ ಎಂದು.129 ಗೃಹಸ್ಥರೇ, ಇವೇ ಆ ಮೂರು ರೀತಿಯ ಮನಸ್ಸಿನ ಅಧರ್ಮ ಆಚಾರಗಳು ಮತ್ತು ದುಷ್ಟ ದುರಾಚಾರಗಳು.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a></p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a></p>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>“ಗೃಹಸ್ಥರೇ, ಹೀಗೆ ಅಧರ್ಮ ಆಚಾರದಿಂದಾಗಿ ದುಷ್ಟ ದುರಾಚಾರದ ಕಾಣದಿಂದಾಗಿ, ಇಲ್ಲಿ ಕೆಲವು ಜೀವಿಗಳು ಸಾವಿನ ನಂತರ ಶರೀರ ಕಳೆದುಕೊಂಡಮೇಲೆ ಅಪಾಯ ಸ್ಥಿತಿಯಲ್ಲಿ, ದುರ್ಗತಿಯಲ್ಲಿ, ಅಧೋಗತಿಯಲ್ಲಿ, ನರಕದಲ್ಲಿ ಹುಟ್ಟಿಬರುತ್ತವೆ.</p>
    <h2>3. ಧರ್ಮ ಚರ್ಯೆಯಿಂದಾಗಿ ಸುಗತಿ</h2>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>5. “ಗೃಹಸ್ಥರೇ, ಮೂರು ವಿಧದ ಶರೀರದ ಧರ್ಮ ಆಚಾರಗಳು ಮತ್ತು ಒಳ್ಳೆಯ ಸದಾಚಾರಗಳಿವೆ. ನಾಲ್ಕು ವಿಧದ ಮಾತಿನ ಧರ್ಮ ಆಚಾರ ಮತ್ತು ಒಳ್ಳೆಯ ಸದಾಚಾರಗಳಿವೆ, ಮೂರು ವಿಧದ ಮನಸ್ಸಿನ ಧರ್ಮ ಆಚಾರಗಳು ಮತ್ತು ಒಳ್ಳೆಯ ಸದಾಚಾರಗಳಿವೆ.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>“ಗೃಹಸ್ಥರೇ, ಮೂರುರೀತಿಯ ಶರೀರದ ಧರ್ಮ ಆಚಾರಗಳು ಮತ್ತು ಒಳ್ಳೆಯ ಸದಾಚಾರಗಳು ಯಾವುವು? ಗೃಹಸ್ಥರೇ, ಇಲ್ಲಿ ಒಬ್ಬನು ಪ್ರಾಣಿಹತ್ಯೆ ಮಾಡುವುದನ್ನು ಬಿಟ್ಟು ಪ್ರಾಣಿಹತ್ಯೆ ಮಾಡುವುದರಿಂದ ವಿರತನಾಗುತ್ತಾನೆ. ಕೋಲನ್ನು ಬದಿಗಿಟ್ಟವನಾಗಿ, ಆಯುಧವನ್ನು ಬದಿಗಿಟ್ಟವನಾಗಿ, ಎಚ್ಚರಿಕೆಯಿಂದ ಬದುಕುವ ಕರುಣಾಳುವಾಗಿ ಎಲ್ಲ ಪ್ರಾಣಿ ಜೀವಿಗಳ ಹಿತಬಯಸುವವನಾಗಿ ಬದುಕುತ್ತಾನೆ. ಕಳುವು ಮಾಡುವುದನ್ನು ಬಿಟ್ಟು, ಕಳುವು ಮಾಡುವುದರಿಂದ ವಿರತನಾಗುತ್ತಾನೆ, ಯಾವುದು ಬೇರೆಯವರದ್ದು ಹಾಗು ಬೇರೆಯವರ ಸ್ಥಿರಾಸ್ತಿ ಚರಾಸ್ತಿಗಳು ಗ್ರಾಮದಲ್ಲಾಗಲಿ ಅಥವಾ ಅರಣ್ಯದಲ್ಲಾಗಲಿ ಇದ್ದರೂ ಅದನ್ನು ತನಗೆ ಕೊಡದಿದ್ದಾಗ ಕಳುವಿನಿಂದಾಗಿ ಪಡೆದುಕೊಳ್ಳದೇ ಇರುತ್ತಾನೆ. ಕಾಮ ಸಂಬಂಧದ ಆಸೆ ಬಿಟ್ಟು ಕಾಮ ಸಂಬಂಧದ ಆಸೆಯಿಂದ ವಿರತನಾಗಿ ಉಳಿಯುತ್ತಾನೆ. ತಾಯಿಯ ರಕ್ಷಣೆ ಹೊಂದಿರುವ ತಂದೆಯ ರಕ್ಷಣೆ ಹೊಂದಿರುವ, ತಾಯಿ-ತಂದೆಯರ ರಕ್ಷಣೆ ಹೊಂದಿರುವ, ಸಹೋದರರ ರಕ್ಷಣೆಯಲ್ಲಿರುವ, ಸಹೋದರಿಯರ ರಕ್ಷಣೆಯಲ್ಲಿರುವ, ಬಂಧುಗಳ ರಕ್ಷಣೆಯಲ್ಲಿರುವ, ಗಂಡನ ರಕ್ಷಣೆಯಲ್ಲಿರುವ, ಧರ್ಮ ರಕ್ಷಣೆಯಲ್ಲಿರುವ, ಯಾರ ಸಂಬಂಧದಿಂದ ದಂಡವಾಗುವುದೋ ಅಂಥವರ, ವಿವಾಹ ನಿಶ್ಚಯದ ಹಾರದಿಂದ ಶೋಭಿತರಾದವರೊಂದಿಗೂ, ಆ ರೀತಿಯವರಲ್ಲಿ ಕಾಮದ ಚಾರಿತ್ರ್ಯಹೀನನಾಗುವುದಿಲ್ಲ. ಗೃಹಸ್ಥರೇ, ಇವೇ ಆ ಮೂರು ರೀತಿಯ ಶರೀರದ ಧರ್ಮ-ಆಚಾರ ಮತ್ತು ಒಳ್ಳೆಯ ಸದಾಚಾರಗಳು.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a></p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a></p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>“ಗೃಹಸ್ಥರೇ, ಇರುವ ಆ ನಾಲ್ಕು ರೀತಿಯ ಮಾತಿನ ಧರ್ಮ ಆಚಾರ ಮತ್ತು ಒಳ್ಳೆಯ ಸದಾಚಾರಗಳು ಯಾವುವು? ಗೃಹಸ್ಥರೇ, ಇಲ್ಲಿ ಒಬ್ಬನು ಸುಳ್ಳು ಹೇಳುವುದನ್ನು ಬಿಟ್ಟು, ಸುಳ್ಳು ಮಾತಿನಿಂದ ವಿರತನಾಗುತ್ತಾನೆ, ಯಾವಾಗಲಾದರೂ ಸಭೆಯ ಮುಂದಾಗಲಿ, ಗುಂಪಿನ ಮುಂದಾಗಲಿ, ಬಂಧುಗಳಲ್ಲಾಗಲಿ, ಸಮೂಹದಲ್ಲಾಗಲಿ, ರಾಜ ಮನೆತನದಲ್ಲಾಗಲಿ, ಅವನನ್ನು ಸಾಕ್ಷಿಯಾಗಿ ಮಾಡಿದ್ದೇ ಆದರೆ ‘ಒಳ್ಳೆಯ ಮನುಷ್ಯನೇ, ಏನನ್ನು ತಿಳಿದಿದ್ದಿಯೋ ಅದನ್ನು ಹೇಳು’ ಎಂದಾಗ ಅವನು ಏನೂ ತಿಳಿಯದಿದ್ದರೆ ನನಗೆ ತಿಳಿದಿಲ್ಲ ಎಂದು, ತಿಳಿದಿರುವ ಸಮಯದಲ್ಲಿ ನನಗೆ ತಿಳಿದಿದೆ ಎಂದು, ನೋಡಿಲ್ಲದೇ ಇರುವುದನ್ನು ನೋಡಿಲ್ಲವೆಂದು, ನೋಡಿರುವುದನ್ನು ನಾನು ನೋಡಿದ್ದೇನೆ ಎಂದು ಹೇಳುತ್ತಾನೆ. ಈ ರೀತಿಯಾಗಿ ತನಗಾಗಿ ಅಥವಾ ಬೇರೆಯವರಿಗಾಗಿ ಅತೃಪ್ತ ಪ್ರಾಪಂಚಿಕ ಕಾರಣಕ್ಕಾಗಿ ತನಗೆ ಅರಿವಿದ್ದು ಸುಳ್ಳನ್ನು ಹೇಳುವವನಾಗುವುದಿಲ್ಲ. ಚಾಡಿ ಮಾತುಗಳನ್ನು ಬಿಟ್ಟು ಚಾಡಿ ಮಾತುಗಳನ್ನು ಹೇಳುವುದರಿಂದ ವಿರತನಾಗುತ್ತಾನೆ. ಒಂದೆಡೆ ಕೇಳಿಕೊಂಡು ಇನ್ನೊಂದೆಡೆ ಇದನ್ನು ಹೇಳುವುದರಿಂದ ಭೇದವನ್ನು ಉಂಟುಮಾಡುವ, ಬೇರೊಂದೆಡೆ ಕೇಳಿದ್ದನ್ನು ಇನ್ನೊಂದೆಡೆ ಹೇಳಿ ಅದರಿಂದ ಭೇದವನ್ನು ಉಂಟುಮಾಡುವವ ನಾಗುವುದಿಲ್ಲ. ಹೀಗಾಗಿ ಅವನು ಒಗ್ಗಟ್ಟನ್ನು ಮುರಿಯದಿರುವ, ಒಡಕುಗಳನ್ನು ಉಂಟುಮಾಡದಿರುವ, ಸಮಗ್ರತೆಯಲ್ಲಿ ಸುಖಿಸುವವನು, ಸಮಗ್ರತೆಯಲ್ಲಿ ಸಂತೋಷಿಸುವವನು, ಸಮಗ್ರತೆಯಲ್ಲಿ ಆನಂದಿಸುವವನು, ಸಮಗ್ರತೆಯನ್ನು ಉಂಟುಮಾಡುವ ಮಾತುಗಳನ್ನು ಆಡುವವನಾಗುತ್ತಾನೆ. ಕಠೋರವಾದ ಮಾತುಗಳನ್ನು ಬಿಟ್ಟು, ಕಠೋರವಾದ ಮಾತುಗಳನ್ನು ಆಡುವುದರಿಂದ ವಿರತನಾಗುತ್ತಾನೆ. ಯಾವ ಮಾತುಗಳು ಮಧುರವಾದವು, ಕೇಳಲು ಹಿತವಾದವು, ಪ್ರೀತಿಯುಳ್ಳದ್ದು, ಹೃದಯವಂತಿಕೆಯುಳ್ಳದ್ದು, ಸುಸಂಸ್ಕೃತವಾದದ್ದು ಹಾಗು ಬಹುಜನಾನುರಾಗದ ಬಹುಜನ ಅಪೇಕ್ಷಿಸುವ ರೀತಿಯ ಮಾತುಗಳನ್ನು ಆಡುವವನಾಗುತ್ತಾನೆ. ಹರಟೆ ಹೊಡೆಯುವುದನ್ನು ಬಿಟ್ಟು ಹರಟೆ ಹೊಡೆಯುವುದರಿಂದ ವಿರತನಾಗುತ್ತಾನೆ. ತಕ್ಕ ವೇಳೆಯಲ್ಲಿ ಮಾತನಾಡುವವನಾಗುತ್ತಾನೆ, ಯಥಾರ್ಥವನ್ನು ಮಾತನಾಡುತ್ತಾನೆ, ಗುರಿಯಿದ್ದು ಮಾತನಾಡುತ್ತಾನೆ, ನೆನಪಿಟ್ಟುಕೊಳ್ಳುವಂತಹ ಮಾತುಗಳನ್ನು ಆಡುತ್ತಾನೆ. ಸುಸಂಬದ್ಧವಾದ, ಗುರಿಯುಳ್ಳ ನಿಶ್ಚಿತ ಧ್ಯೇಯದ ಮಾತುಗಳನ್ನು ಆಡುತ್ತಾನೆ. ಗೃಹಸ್ಥರೇ, ಇವೇ ಆ ನಾಲ್ಕು ವಿಧದ ಮಾತಿನ ಧರ್ಮ, ಆಚಾರ ಮತ್ತು ಒಳ್ಳೆಯ ಸದಾಚಾರಗಳು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a></p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a></p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a></p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>“ಗೃಹಸ್ಥರೇ, ಇರುವ ಆ ಮೂರು ರೀತಿಯ ಮನಸ್ಸಿನ ಧರ್ಮ ಆಚಾರಗಳು- ಒಳ್ಳೆಯ ಸದಾಚಾರಗಳು ಯಾವುವು? ಗೃಹಸ್ಥರೇ, ಇಲ್ಲಿ ಒಬ್ಬನು ದುರಾಸೆ ಇಲ್ಲದವನಾಗುತ್ತಾನೆ, ಅವನು ಪರರ ಸ್ಥಿರಾಸ್ತಿ ಮತ್ತು ಚರಾಸ್ತಿಗಳನ್ನು ಈ ರೀತಿಯಾಗಿ ಬಯಸುವವನಾಗುವುದಿಲ್ಲ- ‘ಓಹ್ ಏನೇನು ಇತರದ್ದೋ ಅದೆಲ್ಲವೂ ನನ್ನದು’ ಎಂದು. ಹಗೆತನವಿಲ್ಲದ ಮನಸ್ಸುಳ್ಳವನಾಗುತ್ತಾನೆ ಮತ್ತು ದುಷ್ಟವಲ್ಲದ ಮನದಿಂದ ಸದುದ್ದೇಶದಿಂದಾಗಿ ಹೀಗೆ ಯೋಚಿಸುತ್ತಾನೆ. ‘ಈ ಎಲ್ಲ ಜೀವಿಗಳು ಅವೈರದಿಂದ ಮೈತ್ರಿಯಿಂದ ಸುರಕ್ಷತೆಯಿಂದ ಸೌಖ್ಯದಿಂದ ತಮ್ಮನ್ನು ತಾವು ನೋಡಿಕೊಳ್ಳಿ’ ಎಂದು. ಅವನು ಸಮ್ಯಕ್ ದೃಷ್ಟಿಯುಳ್ಳವನಾಗುತ್ತಾನೆ, ವಿತಂಡವಾದಿಯಲ್ಲದೆ ಹೀಗೆ ಯೋಚಿಸುತ್ತಾನೆ- ‘ದಾನ (ಫಲ)ವು ಇದೆ, ಕಾಣಿಕೆ (ಫಲ) ಇದೆ, ತ್ಯಾಗ (ಫಲ) ಇದೆ, ಒಳ್ಳೆಯ ಮತ್ತು ಕೆಟ್ಟ ಕರ್ಮದ ವಿಪಾಕ ಫಲವು ಇದೆ. ಇಹಲೋಕವು ಇದೆ, ಪರಲೊಕವು ಇದೆ, ತಾಯಿಯು ಇದ್ದಾಳೆ, ತಂದೆಯು ಇದ್ದಾನೆ, ಸ್ವಂತವಾಗಿ ಹುಟ್ಟಿಬಂದ ಜೀವಿಗಳು ಇವೆ, ಈ ಲೋಕದಲ್ಲಿ ಶ್ರಮಣರಾಗಲಿ ಬ್ರಾಹ್ಮಣರಾಗಲಿ ಸಮ್ಯಕ್ ಮಾರ್ಗದಲ್ಲಿ ನಡೆಯುವ ಸಮ್ಯಕ್ ದರ್ಶನವುಳ್ಳ, ಈ ಲೋಕವನ್ನು ಪರಲೋಕವನ್ನು ಸ್ವತಃ ತನ್ನ ಅರಿವಿನಿಂದಾಗಿ ತಿಳಿದುಕೊಂಡಿದ್ದೇನೆ ಎಂದು ಹೇಳುವವರು ಇದ್ದಾರೆ’ ಎಂದು. ಗೃಹಸ್ಥರೇ, ಇವೇ ಆ ಮೂರು ರೀತಿಯ ಮನಸ್ಸಿನ ಧರ್ಮ ಆಚಾರ ಮತ್ತು ಒಳ್ಳೆಯ ಸದಾಚಾರಗಳು.</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a></p>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a></p>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>ಧರ್ಮ ಆಚಾರದಿಂದಾಗಿ ಮತ್ತು ಒಳ್ಳೆಯ ಸದಾಚಾರದಿಂದಾಗಿ, ಗೃಹಸ್ಥರೇ, ಇಲ್ಲಿ ಕೆಲವು ಜೀವಿಗಳು ಸಾವಿನ ನಂತರ ದೇಹವನ್ನು ತೊರೆದು ಸುಗತಿಯಲ್ಲಿ, ಸ್ವರ್ಗದಲ್ಲಿ ಹುಟ್ಟಿಬರುತ್ತವೆ.</p>
    <h2>4. ಧರ್ಮಾಚಾರಿ ಅಪೇಕ್ಷಿಸಿದಲ್ಲಿಯೇ ಹುಟ್ಟುತ್ತಾನೆ</h2>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>6. “ಗೃಹಸ್ಥರೇ, ಧರ್ಮಾಚಾರಿ ಮತ್ತು ಸದಾಚಾರಿಯಾದವನು ಈ ರೀತಿ ಅಪೇಕ್ಷಿಸಬೇಕು- ‘ಓಹ್ ಸಾವಿನ ನಂತರ ದೇಹವನ್ನು ತೊರೆದು, ಅತುಳ ಐಶ್ವರ್ಯವುಳ್ಳ ಮಹಾ ಕ್ಷತ್ರಿಯ ಕುಲ ಸಮೂಹದಲ್ಲಿ ಹುಟ್ಟುವಂತಾಗಲಿ’ ಎಂದು. ಅವನಿಗೆ ಸಾವಿನ ನಂತರ ಶರೀರ ಕಳೆದುಕೊಂಡ ಮೇಲೆ ಈ ರೀತಿಯ ಅತುಳ ಐಶ್ವರ್ಯವುಳ್ಳ ಮಹಾ ಕ್ಷತ್ರಿಯ ಕುಲದಲ್ಲಿ ಹುಟ್ಟಿಬರುವ ಸಂದರ್ಭ ಒದಗಿಬರುತ್ತದೆ. ಇದಕ್ಕೆ ಕಾರಣವೇನು? ಅದೆಂದರೆ: ಅವನು ಸಂದರ್ಭ ಒದಗಿಬರುತ್ತದೆ. ಇದಕ್ಕೆ ಕಾರಣವೇನು? ಅದೆಂದರೆ ಅವನು ಧರ್ಮಾಚಾರಿ ಮತ್ತು ಸದಾಚಾರಿ. ಗೃಹಸ್ಥರೇ, ಧರ್ಮಾಚಾರಿ ಮತ್ತು ಸದಾಚಾರಿಯಾದವನು ಈ ರೀತಿ ಅಪೇಕ್ಷಿಸಬೇಕು- ‘ಓಹ್ ಸಾವಿನ ನಂತರ ದೇಹವನ್ನು ಕಳೆದುಕೊಂಡ ಮೇಲೆ ನಾನು ಧನವಂತ ಮಹಾಬ್ರಾಹ್ಮಣ ಕುಲಸಮೂಹದಲ್ಲಿ... ಧನವಂತ ಮಹಾ ಗೃಹಸ್ಥರುಗಳ ಕುಲ ಸಮೂಹದಲ್ಲಿ ಹುಟ್ಟುವಂತಾಗಲಿ’ ಎಂದು. ಅವನಿಗೆ ಸಾವಿನ ನಂತರ ದೇಹವನ್ನು ತೊರೆದು ಈ ರೀತಿಯ ಧನವಂತ ಮಹಾಬ್ರಾಹ್ಮಣ ಕುಲಸಮೂಹದಲ್ಲಿ... ಧನವಂತ ಮಹಾ ಗೃಹಸ್ಥರುಗಳ ಕುಲ ಸಮೂಹದಲ್ಲಿ ಹುಟ್ಟುವಂತಾಗಲಿ’ ಎಂದು. ಅವನಿಗೆ ಸಾವಿನ ನಂತರ ದೇಹವನ್ನು ತೊರೆದು ಈ ರೀತಿಯ ಧನವಂತ ಮಹಾ ಗೃಹಸ್ಥರ ಕಾಲಸಮೂಹದಲ್ಲಿ ಹುಟ್ಟಿಬರುವ ಸಂದರ್ಭ ಒದಗಿಬರುತ್ತದೆ. ಇದಕ್ಕೆ ಕಾರಣವೇನು? ಅದೆಂದರೆ ಅವನು ಧರ್ಮಾಚಾರಿ ಮತ್ತು ಸದಾಚಾರಿ.</p>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a></p>
    <p><a class='ref sc' id='sc33'>SC 33</a><a class='ref cscd' id='cscd33'>CSCD 33</a>“ಗೃಹಸ್ಥರೇ, ಧರ್ಮಾಚಾರಿ ಮತ್ತು ಸದಾಚಾರಿಯಾದವನು ಈ ರೀತಿ ಅಪೇಕ್ಷಿಸಬೇಕು- ‘ಓಹ್, ಸಾವಿನ ನಂತರ ದೇಹವನ್ನು ತೊರೆದು ಚಾತುಮಹಾರಾಜಿಕ ದೇವ ಸ್ಥಿತಿಯಲ್ಲಿ ಹುಟ್ಟುವಂತಾಗಲಿ’ ಎಂದು. ಅವನು ಸಾವಿನ ನಂತರ ದೇಹವನ್ನು ತೊರೆದು ಚಾತುಮಹಾರಾಜಿಕ ದೇವ ಸ್ಥಿತಿಯಲ್ಲಿ ಹುಟ್ಟುತ್ತಾನೆ. ಇದಕ್ಕೆ ಕಾರಣವೇನು? ಅದೆಂದರೆ ಅವನು ಧರ್ಮಾಚಾರಿ ಮತ್ತು ಸದಾಚಾರಿ. ಗೃಹಸ್ಥರೇ, ಧರ್ಮಾಚಾರಿ ಮತ್ತು ಸದಾಚಾರಿಯಾದವನು ಈ ರೀತಿ ಅಪೇಕ್ಷಿಸಬೇಕು- ‘ಓಹ್, ಸಾವಿನ ನಂತರ ದೇಹವನ್ನು ತೊರೆದು ತಾವತಿಂಸ ದೇವ ಸಮೂಹದಲ್ಲಿ... ಯಾಮ ದೇವ ಸಮೂಹದಲ್ಲಿ... ತುಸಿತ ದೇವ ಸಮೂಹದಲ್ಲಿ... ನಿರ್ಮಾಣರತಿ ದೇವಸಮೂಹದಲ್ಲಿ... ಪರನಿಮ್ಮಿತವಾಸವತ್ತಿ ದೇವ ಸಮೂಹದಲ್ಲಿ... ಅಥವಾ ಬ್ರಹ್ಮಕಾಯವುಳ್ಳ ದೇವ ಸಮೂಹದಲ್ಲಿ ಹುಟ್ಟುವಂತಾಗಲಿ’ ಎಂದು. ಅವನು ಸಾವಿನ ನಂತರ ದೇಹವನ್ನು ತೊರೆದು ಬ್ರಹ್ಮಕಾಯವುಳ್ಳ ದೇವ ಸಮೂಹದಲ್ಲಿ ಹುಟ್ಟುತ್ತಾನೆ. ಅದಕ್ಕೆ ಕಾರಣವೇನು? ಅದೆಂದರೆ ಅವನು ಧರ್ಮಾಚಾರಿ ಮತ್ತು ಸದಾಚಾರಿ.</p>
    <p><a class='ref sc' id='sc34'>SC 34</a><a class='ref cscd' id='cscd34'>CSCD 34</a></p>
    <p><a class='ref sc' id='sc35'>SC 35</a><a class='ref cscd' id='cscd35'>CSCD 35</a>“ಗೃಹಸ್ಥರೇ, ಧರ್ಮಾಚಾರಿ ಮತ್ತು ಸದಾಚಾರಿಯಾದವನು ಈ ರೀತಿಯಾಗಿ ಅಪೇಕ್ಷಿಸಬೇಕು- ‘ಓಹ್, ಸಾವಿನ ನಂತರ ದೇಹವನ್ನು ತೊರೆದು ಆಭಾ ದೇವತೆಗಳ ಸಮೂಹದಲ್ಲಿ ಹುಟ್ಟುವಂತಾಗಲಿ’ ಎಂದು. ಅವನು ಸಾವಿನ ನಂತರ ದೇಹವನ್ನು ತೊರೆದು ಆಭಾ ದೇವತೆಗಳ ಸಮೂಹದಲ್ಲಿ ಹುಟ್ಟುತ್ತಾನೆ; ಅದಕ್ಕೆ ಕಾರಣವೇನು? ಅದೆಂದರೆ: ಅವನು ಧರ್ಮಾಚಾರಿ ಮತ್ತು ಸದಾಚಾರಿ. ಗೃಹಸ್ಥರೇ, ಧರ್ಮಾಚಾರಿ ಮತ್ತು ಸದಾಚಾರಿಯಾದವನು ಈ ರೀತಿಯಾಗಿ ಅಪೇಕ್ಷಿಸಬೇಕು. ‘ಓಹ್ ಸಾವಿನ ನಂತರ ದೇಹವನ್ನು ತೊರೆದು ಪರಿತ್ತಾಭಾ ದೇವ ಸಮೂಹದಲ್ಲಿ ಅಪ್ಪಮಾನಾಭಾ ದೇವ ಸಮೂಹದಲ್ಲಿ... ಅಭಸ್ಸರ ದೇವ ಸಮೂಹದಲ್ಲಿ... ಪರಿತ್ತಸುಭ ದೇವ ಸಮೂಹದಲ್ಲಿ... ಅಪ್ಪಮಾನಾಸುಭ ದೇವ ಸಮೂಹದಲ್ಲಿ... ಸುಭಕಿಣ್ಹ ದೇವ ಸಮೂಹದಲ್ಲಿ... ವೇಹಪ್ಫಲ ದೇವ ಸಮೂಹದಲ್ಲಿ... ಅವಿಹ ದೇವ ಸಮೂಹದಲ್ಲಿ... ಅತಪ್ಪ ದೇವ ಸಮೂಹದಲ್ಲಿ... ಸುದಸ್ಸ ದೇವ ಸಮೂಹದಲ್ಲಿ... ಸುದಸ್ಸಿ ದೇವ ಸಮೂಹದಲ್ಲಿ... ಅಕನಿಟ್ಠ ದೇವ ಸಮೂಹದಲ್ಲಿ... ಆಕಾಸಾನಂಚಾಯತನ ದೇವ ಸಮೂಹದಲ್ಲಿ... ವಿಞ್ಞಾಣಂಚಾಯತನ ದೇವ ಸಮೂಹದಲ್ಲಿ... ಅಕಿಂಚಞ್ಞಾಯತನ ದೇವ ಸಮೂಹದಲ್ಲಿ... ಅಥವಾ ನೇವಸಞ್ಞಾನಾಸಞ್ಞಾಯತನ ದೇವ ಸಮೂಹದಲ್ಲಿ ಹುಟ್ಟಿ ಬರುವಂತಾಗಲಿ’ ಎಂದು. ಅವನು ಸಾವಿನ ನಂತರ ದೇಹವನ್ನು ತೊರೆದು ನೇವಸಞ್ಞಾನಾಸಞ್ಞಾಯತನ ದೇವ ಸಮೂಹದಲ್ಲಿ ಹುಟ್ಟಿ ಬರುತ್ತಾನೆ. ಅದಕ್ಕೆ ಕಾರಣವೇನು? ಅದೆಂದರೆ: ಅವನು ಧರ್ಮಾಚಾರಿ ಮತ್ತು ಸದಾಚಾರಿ.</p>
    <p><a class='ref sc' id='sc36'>SC 36</a><a class='ref cscd' id='cscd36'>CSCD 36</a></p>
    <p><a class='ref sc' id='sc37'>SC 37</a><a class='ref cscd' id='cscd37'>CSCD 37</a>“ಗೃಹಸ್ಥರೇ, ಧರ್ಮಾಚಾರಿ ಮತ್ತು ಸದಾಚಾರಿಯಾದವನು ಈ ರೀತಿ ಅಪೇಕ್ಷಿಸಬೇಕು- ‘ಓಹ್, ನಾನು ಆಸವಗಳನ್ನು ಕ್ಷಯಿಸಿ, ಆಸವಗಳು ಇಲ್ಲದವನಾಗಿ ಚಿತ್ತವಿಮುಕ್ತಿಯನ್ನು ಪಡೆದು, ಪ್ರಜ್ಞಾವಿಮುಕ್ತಿಯನ್ನು ಪಡೆದು, ಧರ್ಮದ ನೇರ ದರ್ಶನಗಳನ್ನು ಸ್ವತಃ ನಾನೇ ನನ್ನ ಅರಿವಿನಿಂದಲೇ ಗಳಿಸಿಕೊಂಡು ಅದರಲ್ಲೇ ಉಳಿದು ಜೀವಿಸುವಂತಾಗಲಿ’ ಎಂದು. ಅವನಿಗೆ ಆಸವಗಳು ಕ್ಷಯಿಸಿ, ಆಸವಗಳು ಇಲ್ಲದವನಾಗಿ, ಚಿತ್ತವಿಮುಕ್ತಿಯನ್ನು ಪಡೆದು ಪ್ರಜ್ಞಾ ವಿಮುಕ್ತಿಯನ್ನು ಪಡೆದು ಧರ್ಮದ ನೇರ ದರ್ಶನವನ್ನು ಸ್ವತಃ ತಾನೇ ತನ್ನ ಅರಿವಿನಿಂದಲೇ ಗಳಿಸಿಕೊಂಡು ಅದರಲ್ಲೇ ಉಳಿದು ಜೀವಿಸುವ ಸಂದರ್ಭ ಒದಗಿಬರಬಹುದು. ಅದಕ್ಕೆ ಕಾರಣವೇನು? ಅದೆಂದರೆ ಅವನು ಧರ್ಮಾಚಾರಿ ಮತ್ತು ಸದಾಚಾರಿ”131 ಎಂದು.</p>
    <h2>5. ಸಾಲಾದ ಬ್ರಾಹ್ಮಣರ ಶರಣಗಮನ</h2>
    <p><a class='ref sc' id='sc38'>SC 38</a><a class='ref cscd' id='cscd38'>CSCD 38</a>7. ಹೀಗೆ ಹೇಳಿದ ಮೇಲೆ ಸಾಲಾದ ಬ್ರಾಹ್ಮಣ ಗೃಹಸ್ಥರು ಭಗವಾನರಿಗೆ ಈ ರೀತಿ ಹೇಳಿದರು- “ಅದ್ಭುತವಾದದು, ಪೂಜ್ಯ ಗೌತಮರೇ, ಅದ್ಭುತವಾದುದು ಪೂಜ್ಯ ಗೌತಮರೇ! ಪೂಜ್ಯ ಗೌತಮರೇ, ಅದು ಹೇಗೆಂದರೆ ಸೊಟ್ಟಾಗಿರುವುದನ್ನು ನೇರವಾಗಿಸುವಂತೆ ಅಥವಾ ಮುಚ್ಚಿ ಹೋಗಿರುವುದನ್ನು ತೆಗೆದಿಟ್ಟಂತೆ, ಅಥವಾ ದಾರಿ ತಪ್ಪಿದವನಿಗೆ ದಾರಿ ತೋರಿಸುವಂತೆ, ಅಥವಾ ಕತ್ತಲಿನಲ್ಲಿ ಎಣ್ಣೆ ದೀಪವನ್ನು ಹಿಡಿದು ಕಣ್ಣಿರುವವರು ರೂಪಾಕಾರಗಳನ್ನು ನೋಡಲು ಸಾಧ್ಯವಾಗುವಂತೆ ಮಾಡಿದಿರಿ ಎಂದು. ಅದೇರೀತಿಯಲ್ಲಿ ಪೂಜ್ಯ ಗೌತಮರಿಂದ ಅನೇಕ ಪ್ರಕಾರವಾಗಿ ಈ ಧರ್ಮವು ಪ್ರಕಾಶಿಸಲ್ಪಟ್ಟಿದೆ. ಆದ್ದರಿಂದ ನಾವು ಗೌತಮರಿಗೆ ಮತ್ತು ಧರ್ಮಕ್ಕೆ ಮತ್ತು ಭಿಕ್ಷು ಸಂಘಕ್ಕೆ ಶರಣು ಹೋಗುತ್ತೇವೆ. ಪೂಜ್ಯ ಗೌತಮರು ನಮ್ಮನ್ನು ಉಪಾಸಕರು ಎಂದು, ಇಂದಿನಿಂದ ನಮ್ಮ ಜೀವ ಇರುವವರೆಗೆ ಶರಣು ಬಂದವರು ಎಂದು ಪರಿಗಣಿಸಲಿ” ಎಂದು.</p>
    <h2>ಇಲ್ಲಿಗೆ ಸಾಲೇಯ್ಯಕ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>