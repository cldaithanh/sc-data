<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 29: ಮಹಾಸಾರೋಪಮ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn29' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ಉಪಮಾನಗಳ ವರ್ಗ
        </li>
      </ul>
      <h1 class='sutta-title'>29. ಮಹಾಸಾರೋಪಮ ಸುತ್ತ</h1>
    </header>

    <h2>1. ಲಾಭ, ಕೀರ್ತಿ, ಗೌರವಗಳ ರೆಂಬೆ ಕೊಂಬೆಗಳ ಉಪಮೆ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಮ್ಮೆ ಭಗವಾನರು ದೇವದತ್ತ (ಸಂಘವನ್ನು ಬಿಟ್ಟು) ಹೋದನಂತರ ರಾಜಗೃಹದಲ್ಲಿನ ಗೃದ್ಧಕೂಟ ಪರ್ವತದಲ್ಲಿ ತಂಗಿದ್ದರು. ಆಗ ಅಲ್ಲಿ ಭಗವಾನರು ದೇವದತ್ತನ ವಿಚಾರವಾಗಿ50 ಬಿಕ್ಷುಗಳಿಗೆ ಹೀಗೆ ನುಡಿದರು- “ಭಿಕ್ಷುಗಳೇ, ಇಲ್ಲಿ ‘ಹುಟ್ಟಿನಿಂದ, ಮುಪ್ಪಿನಿಂದ, ಮರಣದಿಂದ, ಶೋಕದಿಂದ, ಕ್ರಂದನದಿಂದ, ಶಾರೀರಿಕ ವೇದನೆಯಿಂದ, ಮಾನಸಿಕ ವೇದನೆಯಿಂದ, ಕಳವಳದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖಮಯನಾಗಿದ್ದೇನೆ, ಹೀಗಿರುವಂತಹ ಈ ದುಃಖದ ರಾಶಿಯನ್ನು ಪರಿಪೂರ್ಣವಾಗಿ ಅಂತ್ಯಗೊಳಿಸುವುದನ್ನು ತೋರಿಸಬಹುದು’ ಎಂದು ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ರೀತಿಯಾಗಿ ಶ್ರಮಣನಾಗಿರುವುದರಿಂದ ಲಾಭ, ಗೌರವ, ಕೀರ್ತಿ ಲಭಿಸುತ್ತವೆ. ಅವನು ಈ ಎಲ್ಲ ಲಾಭ, ಗೌರವ, ಕೀರ್ತಿಗಳನ್ನು ಪಡೆದದ್ದರಿಂದ ತೃಪ್ತನಾಗುತ್ತಾನೆ. ಅವನ ಸಂಕಲ್ಪವು ಪರಿಪೂರ್ಣವಾಗುತ್ತದೆ. ಅವನು ಆ ಲಾಭ, ಗೌರವ, ಕೀರ್ತಿಗಳಿಂದಾಗಿ ತಾನು ಮೆರೆಯುತ್ತಾನೆ. ಇತರರನ್ನು ಹೀಗಳೆಯುತ್ತಾನೆ- ‘ನಾನು ಮಾತ್ರವೇ ಲಾಭ, ಗೌರವ, ಕೀರ್ತಿಗೆ ಪಾತ್ರನಾಗಿದ್ದೇನೆ, ಆದರೆ ಉಳಿದ ಇತರ ಭಿಕ್ಷುಗಳು ಕಡಿಮೆ ಪ್ರಸಿದ್ಧಿ, ಕಡಿಮೆ ಗೌರವ ಪಡೆದಿದ್ದಾರೆ’ ಎಂದು. ಅವನು ಈ ಲಾಭ ಗೌರವ ಕೀರ್ತಿಗಳಿಂದಾಗಿ ಮತ್ತನಾಗುತ್ತಾನೆ, ಪ್ರಮತ್ತನಾಗುತ್ತಾನೆ. ಆಲಸ್ಯದಲ್ಲಿ ಮುಳುಗುತ್ತಾನೆ, ಆಲಸಿಯಾಗಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>2. “ಭಿಕ್ಷುಗಳೇ, ಇದು ಹೇಗೆಂದರೆ ಒಬ್ಬನು ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ದಿಂಡಿಗಾಗಿ ಅಲೆದಾಡುತ್ತ, ದೊಡ್ಡದಾದ, ದೃಢವಾದ ಹಿರಿದಾದ ದಿಂಡುಳ್ಳ ಮರವನ್ನು ಹುಡುಕುತ್ತಾ, ಆ ದಿಂಡನ್ನೇ ಗಮನಿಸದೆ ಮುಂದುರೆದು, ಮರದ ಮೆದು ಭಾಗವನ್ನು ಗಮನಿಸದೆ ಮುಂದುವರೆದು, ತೊಗಟೆ ಭಾಗವನ್ನು ಗಮನಿಸದೆ ಮುಂದುವರೆದು, ಚಿಗುರಿರುವ ರೆಂಬೆಗಳನ್ನು ಗಮನಿಸದೆ ಮುಂದುವರೆದು, ಮರದ ರೆಂಬೆ ಮತ್ತು ಕೊಂಬೆಗಳನ್ನು ಕಡಿದುಕೊಂಡವನಗಿ ಇವುಗಳೇ ಮರದ ಸಾರವಾದ ದಿಂಡು ಎಂದು ಪಡೆದುಕೊಂಡಿದ್ದೇನೆಂದು ತಿಳಿದು ಹೊರಟುಹೋಗುತ್ತಾನೆ. ಅದನ್ನು ಕಂಡ ಜ್ಞಾನಿಯಾದ ಮನುಷ್ಯ ಈ ರೀತಿಯಲ್ಲಿ ಹೇಳಬಹುದು. ‘ಈ ಒಳ್ಳೆಯ ಮನುಷ್ಯ ಮರದ ಸಾರವಾದ ದಿಂಡನ್ನು ತಿಳಿದಿಲ್ಲ, ಮೆದು ಭಾಗವನ್ನು ತಿಳಿದಿಲ್ಲ, (ರೆಂಬೆ ಮತ್ತು ಕೊಂಬೆಗಳನ್ನು ತಿಳಿದಿಲ್ಲ). ತೊಗಟೆಯ ಭಾಗವನ್ನು ತಿಳಿದಿಲ್ಲ, ಚಿಗುರಿರುವ ರೆಂಬೆ ಭಾಗವನ್ನು ತಿಳಿದಿಲ್ಲ. ಆದ್ದರಿಂದ ಈ ಒಳ್ಳೆಯ ಮನುಷ್ಯ ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ದಿಂಡಿಗಾಗಿ ಅಲೆದಾಡುತ್ತ, ದೊಡ್ಡದಾದ, ದೃಢವಾದ, ಹಿರಿದಾದ ದಿಂಡುಳ್ಳ ಮರವನ್ನು ಹುಡುಕುತ್ತ, ಆ ದಿಂಡನ್ನು ಗಮನಿಸದೆ ಮುಂದುವರೆದು, ಮರದ ಮೆದು ಭಾಗವನ್ನು ಗಮನಿಸದೆ ಮುಂದುವರೆದು, ತೊಗಟೆ ಭಾಗವನ್ನು ಗಮನಿಸದೆ ಮುಂದುವರೆದು, ಚಿಗುರಿರುವ ರೆಂಬೆಗಳನ್ನು ಗಮನಿಸದೆ ಮುಂದುವರೆದು ಮರದ ರೆಂಬೆ ಮತ್ತು ಕೊಂಬೆಗಳನ್ನು ಕಡಿದುಕೊಂಡವನಾಗಿ ಇವುಗಳೇ ಮರದ ‘ಸಾರವಾದ ದಿಂಡು’ ಎಂದು ತಿಳಿದು ಅದನ್ನು ಪಡೆದುಕೊಂಡಿದ್ದೇನೆಂದು ಹೊರಟು ಹೋಗುತ್ತಾನೆ. ಆದ್ದರಿಂದ ಅವನು ಮರದ ದಿಂಡಿನಿಂದ, ಯಾವ ಒಳ್ಳೆಯದನ್ನು ಪಡೆಯಬಹುದೋ ಅದನ್ನು ಅವನು ಪಡೆಯಲಾಗುವುದಿಲ್ಲ’ ಎಂದು.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>3. “ಭಿಕ್ಷುಗಳೇ, ಇದೇರೀತಿ ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ‘ಹುಟ್ಟಿನಿಂದ, ಮುಪ್ಪಿನಿಂದ, ಮರಣದಿಂದ, ಶೋಕದಿಂದ, ಕ್ರಂದನದಿಂದ, ಶಾರೀರಿಕ ವೇದನೆಯಿಂದ, ಮಾನಸಿಕ ವೇದನೆಯಿಂದ, ಕಳವಳದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖಮಯನಾಗಿದ್ದೇನೆ, ಹೀಗಿರುವಂತಹ ಈ ದುಃಖದ ರಾಶಿಯನ್ನು ಪರಿಪೂರ್ಣವಾಗಿ ಅಂತ್ಯಗೊಳಿಸುವುದನ್ನು ತೋರಿಸಬಹುದು’ ಎಂದು. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ಮತ್ತನಾಗುತ್ತಾನೆ, ಪ್ರಮತ್ತನಾಗುತ್ತಾನೆ, ಆಲಸ್ಯದಲ್ಲಿ ಮುಳುಗುತ್ತಾನೆ. ಆಲಸಿಯಾಗಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ. ಈ ರೀತಿಯಾಗಿ ಭಿಕ್ಷುಗಳೇ, ಇದಕ್ಕೆ ಹೇಳುತ್ತಾರೆ- ‘ಆ ಭಿಕ್ಷುವು ಬ್ರಹ್ಮಚರಿಯ ಜೀವನದ ರೆಂಬೆ ಕೊಂಬೆಗಳನ್ನು ಪಡೆದಿದ್ದಾನೆ, ಇದರಿಂದಾಗಿ ಪೂರ್ಣತೆಯು ಅವನಿಗೆ ಲಭಿಸುವುದಿಲ್ಲ.</p>
    <h2>2. ಶೀಲಸಂಪನ್ನತೆ ಚಿಗುರಿದ ರೆಂಬೆಯ ಉಪಮೆ</h2>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>4. “ಆದರೆ ಭಿಕ್ಷುಗಳೇ, ಇಲ್ಲಿ ಹುಟ್ಟಿನಿಂದ, ಮುಪ್ಪಿನಿಂದ, ಮರಣದಿಂದ ಶೋಕದಿಂದ, ಕ್ರಂದನದಿಂದ, ಶಾರೀರಿಕ ವೇದನೆಯಿಂದ, ಮಾನಸಿಕ ವೇದನೆಯಿಂದ ಕಳವಳದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ. ದುಃಖದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ. ದುಃಖಮಯನಾಗಿದ್ದೇನೆ. ಹೀಗಿರುವಂತಹ ಈ ದುಃಖದ ರಾಶಿಯನ್ನು ಪರಿಪೂರ್ಣವಾಗಿ ಅಂತ್ಯಗೊಳಿಸುವುದನ್ನು ತೋರಿಸಬಹುದು’ ಎಂದು ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ, ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ರೀತಿಯಾಗಿ ಶ್ರಮಣನಾಗಿರುವುದರಿಂದ ಲಾಭ, ಗೌರವ, ಕೀರ್ತಿ ಲಭಿಸುತ್ತವೆ. ಅವನು ಈ ಎಲ್ಲ ಲಾಭ, ಗೌರವ, ಕೀರ್ತಿಗಳನ್ನು ಪಡೆದದ್ದರಿಂದ ತೃಪ್ತನಾಗುವುದಿಲ್ಲ. ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ. ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಈ ಶೀಲಸಂಪನ್ನತೆಯಿಂದ ತೃಪ್ತನಾಗುತ್ತಾನೆ, ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುತ್ತಾನೆ, ಅವನು ಈ ಶೀಲಸಂಪನ್ನತೆಯಿಂದಾಗಿ ತಾನು ಮೆರೆಯುತ್ತಾನೆ, ಇತರರನ್ನು ಹೀಗಳೆಯುತ್ತಾನೆ- ‘ನಾನು ಮಾತ್ರ ಶೀಲವಂತ, ಕಲ್ಯಾಣದಾಯಕನಾದವನು, ಆದರೆ ಉಳಿದ ಇತರ ಭಿಕ್ಷುಗಳು ದುಶ್ಶೀಲರು, ಪಾಪದಾಯಕರಾದವರು’ ಎಂದು. ಅವನು ಈ ರೀತಿಯ ಶೀಲಸಂಪನ್ನತೆಯಿಂದಾಗಿ ಮತ್ತನಾಗುತ್ತಾನೆ, ಪ್ರಮತ್ತನಾಗುತ್ತಾನೆ. ಆಲಸ್ಯದಲ್ಲಿ ಮುಳುಗುತ್ತಾನೆ, ಆಲಸಿಯಾಗಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>5. “ಭಿಕ್ಷುಗಳೇ, ಯಾವ ರೀತಿಯಲ್ಲಿ ಒಬ್ಬನು ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ದಿಂಡಿಗಾಗಿ ಅಲೆದಾಡುತ್ತ ದೊಡ್ಡದಾದ, ಹಿರಿದಾದ ದಿಂಡುಳ್ಳ ಮರವನ್ನು ಹುಡುಕುತ್ತ, ಆ ದಿಂಡನ್ನು ಗಮನಿಸದೆ ಮುಂದುವರೆದು, ಮೆದು ಭಾಗವನ್ನು ಗಮನಿಸದೆ ಮುಂದುವರೆದು, ತೊಗಟೆ ಭಾಗವನ್ನು ಗಮನಿಸದೆ ಮುಂದುವರೆದು ಚಿಗುರಿರುವ ರೆಂಬೆ ಭಾಗವನ್ನು ಕಡಿದುಕೊಂಡವನಾಗಿ ಇವುಗಳೇ, ಮರದ ಸಾರವಾದ ದಿಂಡು ಎಂದು ಪಡೆದುಕೊಂಡಿದ್ದೇನೆಂದು ತಿಳಿದು ಹೊರಟುಹೋಗುತ್ತಾನೆ. ಅದನ್ನು ಕಂಡ ಜ್ಞಾನಿಯಾದ ಮನುಷ್ಯ ಈ ರೀತಿಯಲ್ಲಿ ಹೇಳಬಹುದು- ‘ಈ ಒಳ್ಳೆಯ ಮನುಷ್ಯ ಮರದ ಸಾರವಾದ ದಿಂಡನ್ನು ತಿಳಿದಿಲ್ಲ, ಮೆದು ಭಾಗವನ್ನು ತಿಳಿದಿಲ್ಲ, ತೊಗಟೆಯ ಭಾಗವನ್ನು ತಿಳಿದಿಲ್ಲ, ಚಿಗುರಿರುವ ರೆಂಬೆ ಭಾಗವನ್ನು ತಿಳಿದಿಲ್ಲ, ರೆಂಬೆ ಮತ್ತು ಕೊಂಬೆಗಳನ್ನು ತಿಳಿದಿಲ್ಲ. ಆದ್ದರಿಂದ ಈ ಒಳ್ಳೆಯ ಮನುಷ್ಯ ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ದಿಂಡಿಗಾಗಿ ಅಲೆದಾಡುತ್ತ, ದೊಡ್ಡದಾದ, ದೃಢವಾದ ಹಿರಿದಾದ ದಿಂಡುಳ್ಳ ಮರವನ್ನು ಹುಡುಕುತ್ತ, ಆ ದಿಂಡನ್ನು ಗಮನಿಸದೆ ಮುಂದುವರೆದು, ಮರದ ಮೆದು ಭಾಗವನ್ನು ಗಮನಿಸದೆ ಮುಂದುವರೆದು, ತೊಗಟೆ ಭಾಗವನ್ನು ಗಮನಿಸದೆ ಮುಂದುವರೆದು, ಚಿಗುರಿರುವ ಭಾಗವನ್ನು ಕಡಿದುಕೊಂಡವನಾಗಿ ಇವುಗಳೇ ಮರದ ಸಾರವಾದ ದಿಂಡು ಎಂದು ಪಡೆದುಕೊಂಡಿದ್ದೇನೆಂದು ತಿಳಿದು ಹೊರಟು ಹೋಗುತ್ತಾನೆ. ಆದ್ದರಿಂದ ಅವನು ಮರದ ದಿಂಡಿನಿಂದ, ಯಾವ ಒಳ್ಳೆಯದನ್ನು ದಿಂಡಿನಿಂದ ಪಡೆಯಬಹುದೋ ಅದನ್ನು ಅವನು ಪಡೆಯಲಾಗುವುದಿಲ್ಲ’ ಎಂದು.</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>6. “ಭಿಕ್ಷುಗಳೇ, ಇಲ್ಲಿ ‘ಹುಟ್ಟಿನಿಂದ, ಮುಪ್ಪಿನಿಂದ, ಮರಣದಿಂದ, ಶೋಕದಿಂದ, ಕ್ರಂದನದಿಂದ, ಶಾರೀರಿಕ ವೇದನೆಯಿಂದ, ಮಾನಸಿಕ ವೇದನೆಯಿಂದ, ಕಳವಳದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖಮಯನಾಗಿದ್ದೇನೆ, ಹೀಗಿರುವಂತಹ ಈ ದುಃಖದ ರಾಶಿಯನ್ನು ಪರಿಪೂರ್ಣವಾಗಿ ಅಂತ್ಯಗೊಳಿಸುವುದನ್ನು ತೋರಿಸಬಹುದು’ ಎಂದು ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ಶೀಲಸಂಪನ್ನತೆಯಿಂದ ಮತ್ತನಾಗುತ್ತಾನೆ, ಪ್ರಮತ್ತನಾಗುತ್ತಾನೆ, ಆಲಸ್ಯದಲ್ಲಿ ಮುಳುಗುತ್ತಾನೆ, ಆಲಸಿಯಾಗಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ. ಭಿಕ್ಷುಗಳೇ, ಇದಕ್ಕೆ ಈ ರೀತಿಯಾಗಿ ಹೇಳುತ್ತಾರೆ. ಆ ಭಿಕ್ಷುವು ಬ್ರಹ್ಮಚಾರಿಯ ಜೀವನದ (ಚಿಗುರೊಡೆದ) ರೆಂಬೆಗಳನ್ನು ಪಡೆದಿದ್ದಾನೆ, ಇದರಿಂದಾಗಿ ಪೂರ್ಣತೆಯು ಅವನಿಗೆ ಲಭಿಸುವುದಿಲ್ಲ.</p>
    <h2>3. ಸಮಾಧಿ ಸಂಪನ್ನತೆ - ತೊಗಟೆ ಉಪಮೆ</h2>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>7. “ಭಿಕ್ಷುಗಳೇ, ಇದೇರೀತಿಯಲ್ಲಿಯೇ ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ರೀತಿಯಾಗಿ ಶ್ರಮಣನಾಗಿರುವುದರಿಂದ ಲಾಭ, ಗೌರವ, ಕೀರ್ತಿ ಲಭಿಸುತ್ತವೆ. ಅವನು ಈ ಎಲ್ಲ ಲಾಭ, ಗೌರವ, ಕೀರ್ತಿಗಳನ್ನು ಪಡೆದದ್ದರಿಂದ ತೃಪ್ತನಾಗುವುದಿಲ್ಲ. ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ. ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಜಾಗೃತನಾಗಿರುವುದರಿಂದ ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಶೀಲಸಂಪನ್ನತೆಯನ್ನು ಪಡೆದೆನೆಂದು ತೃಪ್ತನಾಗುತ್ತಾನೆ. ಆದರೆ ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ, ಅವನು ಜಾಗೃತನಾಗಿರುವುದರಿಂದ ಸಮಾಧಿ ಸಂಪನ್ನತೆಯನ್ನು ಪಡೆಯುತ್ತಾನೆ, ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತೃಪ್ತನಾಗುತ್ತಾನೆ, ಸಂಕಲ್ಪಿಸಿದ್ದು ಸಿದ್ಧಿಸಿತು ಎಂದು ತಿಳಿಯುತ್ತಾನೆ, ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತಾನು ಮೆರೆಯುತ್ತಾನೆ. ಇತರರನ್ನು ಹೀಗಳೆಯುತ್ತಾನೆ- ‘ನಾನು ಮಾತ್ರ ಸಮಚಿತ್ತನು, ಏಕಾಗ್ರಚಿತ್ತನು. ಆದರೆ ಉಳಿದ ಇತರ ಭಿಕ್ಷುಗಳು ಚಂಚಲಚಿತ್ತರು, ವಿಭ್ರಾಂತಚಿತ್ತರು’ ಎಂದು. ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ಮತ್ತನಾಗುತ್ತಾನೆ, ಪ್ರಮತ್ತನಾಗುತ್ತಾನೆ, ಆಲಸ್ಯದಲ್ಲಿ ಮುಳುಗುತ್ತಾನೆ, ಆಲಸಿಯಾಗಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>8. “ಭಿಕ್ಷುಗಳೇ, ಅದು ಹೇಗೆಂದರೆ, ಯಾವ ರೀತಿಯಲ್ಲಿ ಒಬ್ಬನು ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಗಮನಿಸದೆ ಮುಂದುವರೆದು, ಮೆದು ಭಾಗವನ್ನು ಗಮನಿಸದೆ ಮುಂದುವರೆದು, ತೊಗಟೆಯ ಭಾಗವನ್ನು ಕಡಿದುಕೊಂಡವನಾಗಿ ಇವುಗಳೇ ಮರದ ಸಾರವಾದ ದಿಂಡು ಪಡೆದುಕೊಂಡಿದ್ದೇನೆಂದು ತಿಳಿದು ಹೊರಟುಹೋಗುತ್ತಾನೆ. ಆದ್ದರಿಂದ ಅವನು ಮರದ ದಿಂಡಿನಿಂದ ಯಾವ ಒಳ್ಳೆಯದನ್ನು ಪಡೆಯಬಹುದೋ ಅದನ್ನು ಅವನು ಪಡೆಯಲಾಗುವುದಿಲ್ಲ ಎಂದು.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>9. ಭಿಕ್ಷುಗಳೇ, ಇದೇ ರೀತಿಯಲ್ಲಿಯೇ ಇಲ್ಲಿ ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ರೀತಿಯಾಗಿ ಶ್ರಮಣನಾಗಿರುವುದರಿಂದ ಲಾಭ, ಗೌರವ, ಕೀರ್ತಿ ಲಭಿಸುತ್ತವೆ. ಅವನು ಈ ಎಲ್ಲ ಲಾಭ, ಗೌರವ, ಕೀರ್ತಿಗಳನ್ನು ಪಡೆದದ್ದರಿಂದ ತೃಪ್ತನಾಗುವುದಿಲ್ಲ. ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ. ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಜಾಗೃತನಾಗಿರುವುದರಿಂದ ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಶೀಲಸಂಪನ್ನತೆಯನ್ನು ಪಡೆದೆನೆಂದು ತೃಪ್ತನಾಗುತ್ತಾನೆ. ಆದರೆ ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ, ಅವನು ಜಾಗೃತನಾಗಿರುವುದರಿಂದ ಸಮಾಧಿ ಸಂಪನ್ನತೆಯನ್ನು ಪಡೆಯುತ್ತಾನೆ, ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತೃಪ್ತನಾಗುತ್ತಾನೆ, ಸಂಕಲ್ಪಿಸಿದ್ದು ಸಿದ್ಧಿಸಿತು ಎಂದು ತಿಳಿಯುತ್ತಾನೆ, ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತಾನು ಮೆರೆಯುತ್ತಾನೆ. ಇತರರನ್ನು ಹೀಗಳೆಯುತ್ತಾನೆ- ‘ನಾನು ಮಾತ್ರ ಸಮಚಿತ್ತನು, ಏಕಾಗ್ರಚಿತ್ತನು. ಆದರೆ ಉಳಿದ ಇತರ ಭಿಕ್ಷುಗಳು ಚಂಚಲಚಿತ್ತರು, ವಿಭ್ರಾಂತಚಿತ್ತರು’ ಎಂದು. ಅವನು ಸಮಾಧಿ ಸಂಪನ್ನತೆಯಿಂದ ಮತ್ತನಾಗುತ್ತಾನೆ, ಪ್ರಮತ್ತನಾಗುತ್ತಾನೆ, ಆಲಸ್ಯದಲ್ಲಿ ಮುಳುಗುತ್ತಾನೆ, ಆಲಸಿಯಾಗಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ. ಭಿಕ್ಷುಗಳೇ, ಇದಕ್ಕೆ ಈ ರೀತಿಯಾಗಿ ಹೇಳುತ್ತಾರೆ, ಆ ಭಿಕ್ಷುವು ಬ್ರಹ್ಮಚರಿಯ ಜೀವನದ ತೊಗಟೆ ಭಾಗವನ್ನು ಪಡೆದಿದ್ದಾನೆ, ಇದರಿಂದಾಗಿ ಪೂರ್ಣತೆಯು ಅವನಿಗೆ ಲಭಿಸುವುದಿಲ್ಲ.</p>
    <h2>4. ಜ್ಞಾನ ದರ್ಶನ ಮೆದುಭಾಗ ಉಪಮೆ</h2>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>10. “ಭಿಕ್ಷುಗಳೇ, ಇಲ್ಲಿ ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ರೀತಿಯಾಗಿ ಶ್ರಮಣನಾಗಿರುವುದರಿಂದ ಲಾಭ, ಗೌರವ, ಕೀರ್ತಿ ಲಭಿಸುತ್ತವೆ. ಅವನು ಈ ಎಲ್ಲ ಲಾಭ, ಗೌರವ, ಕೀರ್ತಿಗಳನ್ನು ಪಡೆದದ್ದರಿಂದ ತೃಪ್ತನಾಗುವುದಿಲ್ಲ. ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ. ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಜಾಗೃತನಾಗಿರುವುದರಿಂದ ಈ ಸಮಾಧಿ ಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಈ ಸಮಾಧಿ ಸಂಪನ್ನತೆಯನ್ನು ಪಡೆದೆನೆಂದು ತೃಪ್ತನಾಗುವುದಿಲ್ಲ, ಸಂಕಲ್ಪಿಸಿದ್ದು ಸಿದ್ಧಿಸಿತೆಂದು ತಿಳಿಯುವುದಿಲ್ಲ, ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಸಮಾದಿಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಜ್ಞಾನ ದರ್ಶನವನ್ನು ಪಡೆಯುತ್ತಾನೆ.57 ಅವನು ಈ ಜ್ಞಾನದರ್ಶನದಿಂದಾಗಿ ತೃಪ್ತನಾಗುತ್ತಾನೆ. ಅವನು ಸಂಕಲ್ಪಿಸಿದ್ದು ಸಿದ್ಧಿಸಿತು ಎಂದು ತಿಳಿಯುತ್ತಾನೆ, ಅವನು ಈ ಜ್ಞಾನದರ್ಶನದಿಂದಾಗಿ ತಾನು ಮೆರೆಯುತ್ತಾನೆ. ಇತರರನ್ನು ಹೀಗಳೆಯುತ್ತಾನೆ- ‘ನಾನು ಮಾತ್ರ ಅರಿತುಕೊಂಡು (ಕಂಡುಕೊಂಡು) ಜೀವಿಸುತ್ತೇನೆ. ಆದರೆ ಉಳಿದ ಇತರ ಭಿಕ್ಷುಗಳು ಅರಿಯದೆ, ಕಂಡುಕೊಂಡವರಾಗದೇ ಜೀವಿಸುತ್ತಾರೆ’ ಎಂದು. ಅವನು ಈ ರೀತಿಯ ಜ್ಞಾನದರ್ಶನದಿಂದಾಗಿ ಮತ್ತನಾಗುತ್ತನೆ, ಪ್ರಮತ್ತನಾಗುತ್ತಾನೆ, ಆಲಸ್ಯದಲ್ಲಿ ಮುಳುಗುತ್ತಾನೆ, ಆಲಸಿಯಾಗಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>11. “ಭಿಕ್ಷುಗಳೇ, ಯಾವರೀತಿಯಲ್ಲಿ ಒಬ್ಬನು ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಆ ದಿಂಡನ್ನು ಗಮನಿಸದೇ ಮುಂದುವರೆದು, ಮರದ ಮೆದುಭಾಗವನ್ನು ಕಡಿದುಕೊಂಡವನಾಗಿ ಇವುಗಳೇ ಮರದ ಸಾರವಾದ ದಿಂಡು ಎಂದು ಪಡೆದುಕೊಂಡಿದೇನೆಂದು ತಿಳಿದು ಹೊರಟುಹೋಗುತ್ತಾನೆ. ಅದನ್ನು ಕಂಡ ಜ್ಞಾನಿಯಾದ ಮನುಷ್ಯ ಈ ರೀತಿಯಲ್ಲಿ ಹೇಳಬಹುದು. ಈ ಒಳ್ಳೆಯ ಮನುಷ್ಯ ಮರದ ಸಾರವಾದ ದಿಂಡನ್ನು ತಿಳಿದಿಲ್ಲ. ಆದ್ದರಿಂದ ಈ ಒಳ್ಳೆಯ ಮನುಷ್ಯ ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ಮೆದು ಭಾಗವನ್ನು ಕಡಿದುಕೊಂಡವನಾಗಿ ಇವುಗಳೇ ಮರದ ಸಾರವಾದ ದಿಂಡು ಎಂದು ಪಡೆದುಕೊಂಡಿದ್ದೇನೆಂದು ತಿಳಿದು ಹೊರಟುಹೋಗುತ್ತಾನೆ. ಆದ್ದರಿಂದ ಅವನು ಮರದ ದಿಂಡಿನಿಂದ, ಯಾವ ಒಳ್ಳೆಯದನ್ನು ಪಡೆಯಬಹುದೋ ಅದನ್ನು ಅವನು ಪಡೆಯಲಾಗುವುದಿಲ್ಲ ಎಂದು.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>12. “ಭಿಕ್ಷುಗಳೇ, ಇದೇರೀತಿಯಾಗಿ ಇಲ್ಲಿ ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ರೀತಿಯಾಗಿ ಶ್ರಮಣನಾಗಿರುವುದರಿಂದ ಲಾಭ, ಗೌರವ, ಕೀರ್ತಿ ಲಭಿಸುತ್ತವೆ. ಅವನು ಈ ಎಲ್ಲ ಲಾಭ, ಗೌರವ, ಕೀರ್ತಿಗಳನ್ನು ಪಡೆದದ್ದರಿಂದ ತೃಪ್ತನಾಗುವುದಿಲ್ಲ. ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಲಾಭ, ಗೌರವ, ಕೀರ್ತಿಗಳಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ. ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಜಾಗೃತನಾಗಿರುವುದರಿಂದ ಈ ಸಮಾಧಿ ಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಈ ಸಮಾಧಿ ಸಂಪನ್ನತೆಯನ್ನು ಪಡೆದೆನೆಂದು ತೃಪ್ತನಾಗುವುದಿಲ್ಲ, ಸಂಕಲ್ಪಿಸಿದ್ದು ಸಿದ್ಧಿಸಿತೆಂದು ತಿಳಿಯುವುದಿಲ್ಲ, ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಸಮಾದಿಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಜ್ಞಾನ ದರ್ಶನವನ್ನು ಪಡೆಯುತ್ತಾನೆ. ಅವನು ಈ ಜ್ಞಾನದರ್ಶನದಿಂದಾಗಿ ತೃಪ್ತನಾಗುತ್ತಾನೆ. ಅವನು ಸಂಕಲ್ಪಿಸಿದ್ದು ಸಿದ್ಧಿಸಿತು ಎಂದು ತಿಳಿಯುತ್ತಾನೆ, ಅವನು ಈ ಜ್ಞಾನದರ್ಶನದಿಂದಾಗಿ ತಾನು ಮೆರೆಯುತ್ತಾನೆ. ಇತರರನ್ನು ಹೀಗಳೆಯುತ್ತಾನೆ- ‘ನಾನು ಮಾತ್ರ ಅರಿತುಕೊಂಡು (ಕಂಡುಕೊಂಡು) ಜೀವಿಸುತ್ತೇನೆ. ಆದರೆ ಉಳಿದ ಇತರ ಭಿಕ್ಷುಗಳು ಅರಿಯದೆ, ಕಂಡುಕೊಂಡವರಾಗದೇ ಜೀವಿಸುತ್ತಾರೆ’ ಎಂದು. ಅವನು ಜ್ಞಾನದರ್ಶನದಿಂದ ಮತ್ತನಾಗುತ್ತಾನೆ, ಪ್ರಮತ್ತನಾಗುತ್ತಾನೆ, ಆಲಸ್ಯದಲ್ಲಿ ಮುಳುಗುತ್ತಾನೆ, ಆಲಸ್ಯದಲ್ಲಿ ಉಳಿಯುವುದರಿಂದ ದುಃಖದಲ್ಲಿ ಜೀವಿಸುತ್ತಾನೆ. ಈ ರೀತಿಯಾಗಿ ಭಿಕ್ಷುಗಳೇ, ಇದಕ್ಕೆ ಹೇಳುತ್ತಾರೆ- ‘ಆ ಭಿಕ್ಷುವು ಬ್ರಹ್ಮಚರಿಯ ಜೀವನದ ಮೆದುಭಾಗವನ್ನು ಪಡೆದಿದ್ದಾನೆ, ಇದರಿಂದಾಗಿ ಪೂರ್ಣತೆಯು ಅವನಿಗೆ ಲಭಿಸುವುದಿಲ್ಲ’ ಎಂದು.</p>
    <h2>5. ಅಸಮಯ ವಿಮೋಕ್ಷವೆಂಬ ಬ್ರಹ್ಮಚರಿಯದ ಸಾರ</h2>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>13. “ಆದರೆ ಭಿಕ್ಷುಗಳೇ, ಹುಟ್ಟಿನಿಂದ, ಮುಪ್ಪಿನಿಂದ ಮರಣದಿಂದ ಶೋಕದಿಂದ, ಕ್ರಂದನದಿಂದ, ಶಾರೀರಿಕ ವೇದನೆಯಿಂದ, ಮಾನಸಿಕ ವೇದನೆಯಿಂದ ಕಳವಳದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖದಿಂದ ಮುತ್ತಿಗೆ ಹಾಕಲ್ಪಟ್ಟಿದ್ದೇನೆ, ದುಃಖಮಯನಾಗಿದ್ದೇನೆ, ಹೀಗಿರುವಂತಹ ಈ ದುಃಖದ ರಾಶಿಯನ್ನು ಪರಿಪೂರ್ಣವಾಗಿ ಅಂತ್ಯಗೊಳಿಸುವುದನ್ನು ತೋರಿಸಬಹುದು ಎಂದು. ಇಲ್ಲಿ ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಈ ರೀತಿಯಾಗಿ ಶ್ರಮಣನಾಗಿರುವುದರಿಂದ ಲಾಭ, ಗೌರವ, ಕೀರ್ತಿ ಲಭಿಸುತ್ತವೆ. ಅವನು ಈ ಎಲ್ಲ ಲಾಭ, ಗೌರವ, ಕೀರ್ತಿಗಳಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಲಾಭ ಗೌರವ ಕೀರ್ತಿಗಳಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ತಾನು ಮೆರೆಯುವುದಿಲ್ಲ ಪರರನ್ನು ಹೀಗಳೆಯುವುದಿಲ್ಲ. ಆಲಸ್ಯದಲ್ಲಿ ಮುಳುಗುವುದಿಲ್ಲ, ಅವನು ಜಾಗೃತನಾಗಿರುವುದರಿಂದ, ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಈ ಶೀಲಸಂಪನ್ನತೆಯಿಂದಾಗಿ ತೃಪ್ತನಾಗುತ್ತಾನೆ, ಆದರೆ ಸಂಕಲ್ಪಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದಾಗಿ ತಾನು ಮರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ, ಅವನು ಜಾಗೃತನಾಗಿರುವುದರಿಂದ ಸಮಾಧಿ ಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತೃಪ್ತನಾಗುತ್ತಾನೆ. ಆದರೆ ಸಂಕಲ್ಪಿಸಿದ್ದು ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಸಮಾಧಿಸಂಪನ್ನತೆಯಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಸಮಾಧಿಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಜ್ಞಾನ ದರ್ಶನವನ್ನು ಪಡೆಯುತ್ತಾನೆ. ಅವನು ಈ ಜ್ಞಾನದರ್ಶನದಿಂದ ತೃಪ್ತನಾಗುತ್ತಾನೆ, ಆದರೆ ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಜ್ಞಾನ ದರ್ಶನದಿಂದಾಗಿ ತಾನು ಮೆರೆಯುವುದಿಲ್ಲ ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಜ್ಞಾನ ದರ್ಶನದಿಂದ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನ ಜಾಗೃತನಾಗಿರುವುದರಿಂದ, ಅಸಮಯ ವಿಮೋಕ್ಷವನ್ನು ಪಡೆಯುತ್ತಾನೆ. ಭಿಕ್ಷುಗಳೇ, ಈ ಸ್ಥಿತಿಯು ಯಾವಾಗ ಉಂಟಾಗುತ್ತದೆಂದರೆ ಸಮಯಬದ್ಧವಾದ ಸ್ಥಿತಿಗಳಿಂದ ಬಿಡುಗಡೆ ಪಡೆದ ಭಿಕ್ಷು ಈ ಅಸಮಯ ವಿಮೋಕ್ಷವನ್ನು ಪಡೆದಾಗ.”</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>14. ಭೀಕ್ಷುಗಳೇ, ಯಾವರೀತಿಯಲ್ಲಿ ಒಬ್ಬನು ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ದಿಂಡಿಗಾಗಿ ಅಲೆದಾಡುತ್ತ, ದೊಡ್ಡದಾದ ದೃಢವಾದ, ಹಿರಿದಾದ ದಿಂಡುಳ್ಳ ಮರವನ್ನು ಹುಡುಕುತ್ತ, ಆ ದಿಂಡನ್ನೇ ಕಡಿದುಕೊಂಡವನಾಗಿ ಇದೇ ಮರದ ಸಾರದ ದಿಂಡು ಎಂದು ಪಡೆದುಕೊಂಡಿದೇನೆಂದು ತಿಳಿದು ಹೊರಟು ಹೋಗುತ್ತಾನೆ. ಅದನ್ನು ಕಂಡು ಜ್ಞಾನಿಯಾದ ಮನುಷ್ಯ ಈ ರೀತಿಯಾಗಿ ಹೇಳಬಹುದು- ‘ಈ ಒಳ್ಳೆಯ ಮನುಷ್ಯ ಮರದ ಸಾರವಾದ ದಿಂಡನ್ನು ತಿಳಿದಿದ್ದಾನೆ, ಮೆದು ಭಾಗವನ್ನು ತಿಳಿದಿದ್ದಾನೆ, ತೊಗಟೆಯ ಭಾಗವನ್ನು ತಿಳಿಸಿದ್ದಾನೆ, ಚಿಗುರಿರುವ ರೆಂಬೆ ಭಾಗವನ್ನು ತಿಳಿದಿದ್ದಾನೆ. ರೆಂಬೆ ಮತ್ತು ಕೊಂಬೆಗಳನ್ನು ತಿಳಿದಿದ್ದಾನೆ. ಆದ್ದರಿಂದ ಈ ಒಳ್ಳೆಯ ಮನುಷ್ಯ ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ದಿಂಡಿಗಾಗಿ ಅಲೆದಾಡುತ್ತ, ದೊಡ್ಡದಾದ, ದೃಢವಾದ, ಹರಿದಾದ ದಿಂಡುಳ್ಳ ಮರವನ್ನು ಹುಡುಕುತ್ತಾ, ಆ ದಿಂಡನ್ನೇ ಕಡಿದುಕೊಂಡವನಾಗಿ ಇದೇ ಮರದ ಸಾರದ ದಿಂಡು ಎಂದು ಪಡೆದುಕೊಂಡಿದ್ದೇನೆಂದು ತಿಳಿದು ಹೊರಟುಹೋಗುತ್ತಾನೆ. ಆದ್ದರಿಂದ ಅವನು ಮರದ ದಿಂಡಿನಿಂದ, ಯಾವ ಒಳ್ಳೆಯದನ್ನು ದಿಂಡಿನಿಂದ ಪಡೆಯಬಹುದೋ ಅದನ್ನು ಅವನು ಪಡೆದು ಅನುಭವಿಸುತ್ತಾನೆ’ ಎಂದು.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>15. “ಭಿಕ್ಷುಗಳೇ, ಇದೇರೀತಿಯಲ್ಲಿಯೇ ಒಂದಾನೊಂದು ಕುಟುಂಬದ ಯುವಕನು ಶ್ರದ್ಧಾವಂತನಾಗಿ ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಆ ಜ್ಞಾನ ದರ್ಶನದಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ. ಆಲಸ್ಯದಲ್ಲಿ ಮುಳುಗುವುದಿಲ್ಲ, ಅವನು ಹೀಗೆ ಪರಿವ್ರಾಜಕನಾಗಿ ಲಾಭ, ಗೌರವ, ಕೀರ್ತಿಗಳನ್ನು ಪಡೆಯುತ್ತಾನೆ. ಅವನು ಆ ಲಾಭ ಗೌರವ ಕೀರ್ತಿಗಳಿಂದ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ. ತಾನು ಮೆರೆಯುವುದಿಲ್ಲ, ಪರರನ್ನು ಹೀಗಳೆಯುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ, ಅವನು ಜಾಗೃತನಾಗಿರುವುದರಿಂದ, ಶೀಲಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಈ ಶೀಲಸಂಪನ್ನತೆಯಿಂದಾಗಿ ತೃಪ್ತನಾಗುತ್ತಾನೆ, ಆದರೆ ಸಂಕಲ್ಪಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದಾಗಿ ತಾನು ಮರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಶೀಲಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ, ಅವನು ಜಾಗೃತನಾಗಿರುವುದರಿಂದ ಸಮಾಧಿ ಸಂಪನ್ನತೆಯನ್ನು ಪಡೆಯುತ್ತಾನೆ. ಅವನು ಈ ಸಮಾಧಿ ಸಂಪನ್ನತೆಯಿಂದಾಗಿ ತೃಪ್ತನಾಗುತ್ತಾನೆ. ಆದರೆ ಸಂಕಲ್ಪಿಸಿದ್ದು ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಸಮಾಧಿಸಂಪನ್ನತೆಯಿಂದಾಗಿ ತಾನು ಮೆರೆಯುವುದಿಲ್ಲ, ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಸಮಾಧಿಸಂಪನ್ನತೆಯಿಂದಾಗಿ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನು ಜಾಗೃತನಾಗಿರುವುದರಿಂದ ಜ್ಞಾನ ದರ್ಶನವನ್ನು ಪಡೆಯುತ್ತಾನೆ. ಅವನು ಈ ಜ್ಞಾನದರ್ಶನದಿಂದ ತೃಪ್ತನಾಗುತ್ತಾನೆ, ಆದರೆ ಸಂಕಲ್ಪಿಸಿದ್ದು ಪರಿಪೂರ್ಣವಾಗಿ ಸಿದ್ಧಿಸಿತು ಎಂದು ತಿಳಿಯುವುದಿಲ್ಲ. ಅವನು ಈ ಜ್ಞಾನ ದರ್ಶನದಿಂದಾಗಿ ತಾನು ಮೆರೆಯುವುದಿಲ್ಲ ಇತರರನ್ನು ಹೀಗಳೆಯುವುದಿಲ್ಲ. ಅವನು ಈ ಜ್ಞಾನ ದರ್ಶನದಿಂದ ಮತ್ತನಾಗುವುದಿಲ್ಲ, ಪ್ರಮತ್ತನಾಗುವುದಿಲ್ಲ, ಆಲಸ್ಯದಲ್ಲಿ ಮುಳುಗುವುದಿಲ್ಲ. ಅವನ ಜಾಗೃತನಾಗಿರುವುದರಿಂದ, ಅಸಮಯ ವಿಮೋಕ್ಷವನ್ನು ಪಡೆಯುತ್ತಾನೆ.ಅವನು ಜಾಗೃತನಾಗಿರುವುದರಿಂದ ಅಸಮಯ ವಿಮೋಕ್ಷವನ್ನು ಪಡೆಯುತ್ತಾನೆ. ಭಿಕ್ಷುಗಳೇ, ಈ ಸ್ಥಿತಿಯು ಯಾವಾಗ ಉಂಟಾಗುತ್ತದೆಂದರೆ ಸಮಯಬದ್ಧವಾದ ಸ್ಥಿತಿಗಳಿಂದ ಬಿಡುಗಡೆ ಪಡೆದ ಭಿಕ್ಷು ಈ ಅಸಮಯ ವಿಮೋಕ್ಷವನ್ನು ಪಡೆಯುತ್ತಾನೆ. ಆ ಅಸಮಯ ವಿಮೋಕ್ಷದಿಂದ ಅವನು ಹಾಳಾಗುವುದು ಸಾಧ್ಯವೇ ಇಲ್ಲ.52</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>16. “ಆದ್ದರಿಂದ ಭಿಕ್ಷುಗಳೇ, ಈ ಬ್ರಹ್ಮಚರಿಯ ಜೀವನವು ಲಾಭ, ಗೌರವ, ಕೀರ್ತಿಗಳ ಹಿತಾನುಕೂಲಕ್ಕಾಗಿ ಅಲ್ಲ, ಶೀಲಸಂಪನ್ನತೆಯ ಹಿತಾನುಕೂಲಕ್ಕಾಗಿ ಅಲ್ಲ, ಸಮಾಧಿಸಂಪನ್ನತೆಯ ಹಿತಾನುಕೂಲಕ್ಕಾಗಿ ಅಲ್ಲ, ಜ್ಞಾನ ದರ್ಶನದ ಹಿತಾನುಕೂಲಕ್ಕಾಗಿ ಅಲ್ಲ, ಭಿಕ್ಷುಗಳೇ, ಇದೇ ಆ ಅಚಲವಾದ ಚಿತ್ತವಿಮುಕ್ತಿ. ಅದೇ ಇದರ ಗುರಿ. ಭಿಕ್ಷುಗಳೇ, ಇದಕ್ಕಾಗಿಯೇ ಇರುವುದು ಬ್ರಹ್ಮಚರಿಯ ಇದೇ ಮರದ ಸಾರದ ದಿಂಡು, ಇದೇ ಸಾಧನೆಯ ಉತ್ತುಂಗ” ಎಂದು.53</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>ಭಗವಾನರು ಹೀಗೆ ಹೇಳಿದರು. ಸ್ಫೂರ್ತಿ ಪಡೆದ ಆ ಭಿಕ್ಷುಗಳು ಭಗವಾನರ ಮಾತಿಗೆ ಆನಂದಗೊಂಡರು.</p>
    <h2>ಇಲ್ಲಿಗೆ ಮಹಾಸರೋಪಮ ಸುತ್ತ ಮುಗಿಯಿತು.</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>