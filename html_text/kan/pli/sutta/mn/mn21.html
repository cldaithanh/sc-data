<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 21: ಗರಗಸದ ಉಪಮೆ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn21' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ಉಪಮಾನಗಳ ವರ್ಗ
        </li>
      </ul>
      <h1 class='sutta-title'>21. ಗರಗಸದ ಉಪಮೆ ಸುತ್ತ</h1>
    </header>

    <h2>1. ಮೋಳಿಯ-ಫಗ್ಗುನನ ಕಥೆ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಶ್ರಾವಸ್ಥಿಯ ಜೇತವನದಲ್ಲಿ ಅನಾಥಪಿಂಡಿಕನ ವಿಹಾರದಲ್ಲಿ ತಂಗಿದ್ದರು. ಆ ಸಮಯದಲ್ಲಿ ಆಯುಷ್ಮಂತನಾದ ಮೋಳಿಯಫಗ್ಗುನನು ಭಿಕ್ಷುಣಿಯರ ಜೊತೆಗೆ ಅಧಿಕವೇಳೆಯ ಒಡನಾಟವಿಟ್ಟುಕೊಂಡಿದ್ದನು.245 ಎಷ್ಟೊಂದು ಒಡನಾಟವೆಂದರೆ ಆಯುಷ್ಮಂತ ಮೋಳಿಯಫಗ್ಗುನನ ಮುಂದೆ ಯಾರಾದರು ಒಬ್ಬ ಭಿಕ್ಷುವು ಭಿಕ್ಷುಣಿಯನ್ನು ತೆಗಳಿದರೆ ಆ ಮೋಳಿಯಫಗ್ಗುನನು ಸಿಟ್ಟಿಗೇಳುತ್ತಿದ್ದ, ಅಸಂತುಷ್ಟನಾಗುತ್ತಿದ್ದ ಮತ್ತು ಅವನ ಮೇಲೆ ಅಹವಾಲು ತೆಗೆಯುತ್ತಿದ್ದ. ಯಾರಾದರು ಒಬ್ಬ ಭಿಕ್ಷುವು ಭಿಕ್ಷುಣಿಯರ ಮುಂದೆ ಆಯುಷ್ಮಂತ ಮೋಳಿಯಫಗ್ಗುನನ್ನು ತೆಗಳಿದರೆ, ಅದರಿಂದ ಭಿಕ್ಷುಣಿಯರೂ ಸಿಟ್ಟಿಗೇಳುತ್ತಿದ್ದರು, ಅಸಂತುಷ್ಟರಾಗುತ್ತಿದ್ದರು, ಅವನ ಮೇಲೆ ಅಹವಾಲು ತೆಗೆಯುತ್ತಿದ್ದರು. ಈ ರೀತಿ ಆಯುಷ್ಮಂತ ಮೋಳಿಯಫಗ್ಗುನನು ಭಿಕ್ಷುಣಿಯರ ಜೊತೆಗೆ ಒಡನಾಟವಿಟ್ಟುಕೊಂಡಿದ್ದನು.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>ಆಗ ಒಬ್ಬಾನೊಬ್ಬ ಭಿಕ್ಷುವು ಭಗವಾನರಿದ್ದಲ್ಲಿಗೆ ಹೋದನು; ಅಲ್ಲಿ ಹೋಗಿ ಭಗವಾನರಿಗೆ ವಂದಿಸಿ ಒಂದೆಡೆ ಕೂತ. ಒಂದುಕಡೆ ಕೂತ ಆ ಭಿಕ್ಷುವು ಭಗವಾನರಿಗೆ ಹೀಗೆಂದನು- ಭಂತೆ, ಆಯುಷ್ಮಂತ ಮೋಳಿಯಫಗ್ಗುನನು ಭಿಕ್ಷುಣಿಯರ ಜೊತೆಗೆ ಅಧಿಕವೇಳೆಯ ಒಡನಾಟವಿಟ್ಟುಕೊಂಡಿದ್ದಾನೆ. ಎಷ್ಟೊಂದು ಒಡನಾಟವೆಂದರೆ ಯಾರಾದರೂ ಒಬ್ಬ ಭಿಕ್ಷುವು ಆಯುಷ್ಮಂತ ಮೋಳಿಯಫಗ್ಗುನನ ಮುಂದೆ ಆ ಭಿಕ್ಷುಣಿಯರನ್ನು ತೆಗಳಿದರೆ ಸಿಟ್ಟಿಗೇಳುತ್ತಾನೆ... ಈ ರೀತಿ ಮೋಳಿಯಫಗ್ಗುನನು ಭಿಕ್ಷುಣಿಯರ ಜೊತೆಗೆ ಒಡನಾಟವಿಟ್ಟುಕೊಂಡಿದ್ದಾನೆ ಎಂದು.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>2. ಆಗ ಭಗವಾನರು ಆ ಒಬ್ಬಾನೊಬ್ಬ ಭಿಕ್ಷುವನ್ನು ಸಂಬೋಧಿಸಿದರು- ಭಿಕ್ಷು, ಹೋಗು ನನ್ನ ಮಾತಿನ ಮೇರೆಗೆ ಮೋಳಿಯಫಗ್ಗುನನ್ನು ಕರೆ. ಆಗಲಿ ಭಂತೆ ಎಂದು ಆ ಭಿಕ್ಷು ಭಗವಾನರಿಗೆ ಉತ್ತರಿಸಿ ಆಯುಷ್ಮಂತ ಮೋಳಿಯಫಗ್ಗುನನಿದ್ದಲ್ಲಿಗೆ ಹೋದನು. ಅಲ್ಲಿಗೆ ಹೋಗಿ ಆಯುಷ್ಮಂತ ಮೋಳಿಯಫಗ್ಗುನನಿಗೆ ಹೀಗೆಂದನು- ಆಯುಷ್ಮಂತ ಫಗ್ಗುನ, ಶಾಸ್ತರು ಕರೆಯುತ್ತಿದ್ದಾರೆ ಎಂದು. ಹಾಗೇ ಆಗಲಿ ಆಯುಷ್ಮಂತನೇ ಎಂದು ಆಯುಷ್ಮಂತ ಮೋಳಿಯಫಗ್ಗುನನು ಆ ಭಿಕ್ಷುವಿಗೆ ಪ್ರತ್ಯುತ್ತರಿಸಿ ಭಗವಾನರಿದ್ದಲ್ಲಿಗೆ ಹೋದನು; ಅಲ್ಲಿ ಹೋಗಿ ಭಗವಾನರಿಗೆ ಅಭಿವಂದಿಸಿ ಒಂದುಕಡೆ ಕೂತನು. ಒಂದುಕಡೆ ಕುಳಿತ ಆಯುಷ್ಮಂತ ಮೋಳಿಯಫಗ್ಗುನನಿಗೆ ಭಗವಾನರು ಹೀಗೆಂದರು-</p>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>ಫಗ್ಗುನ, ನೀನು ಭಿಕ್ಷುಣಿಯರ ಜೊತೆಗೆ ಅಧಿಕವೇಳೆ ಒಡನಾಟವಿಟ್ಟುಕೊಂಡಿದ್ದೀಯಾ, ಇದು ನಿಜವೇನು? ಫಗ್ಗುನ, ನೀನು ಭಿಕ್ಷುಣಿಯರ ಜೊತೆಗೆ ಇಂತಹ ಒಡನಾಟವಿಟ್ಟುಕೊಂಡಿದ್ದೀಯಾ- ನಿನ್ನ ಮುಂದೆ ಯಾರಾದರೊಬ್ಬ ಭಿಕ್ಷುವು ಆ ಭಿಕ್ಷುಣಿಯರನ್ನು ತೆಗಳಿದರೆ ಸಿಟ್ಟಿಗೇಳುತ್ತೀಯೆ, ಅಸಂತುಷ್ಟನಾಗುತ್ತೀಯೆ, ಮತ್ತು ಅವನ ಮೇಲೆ ಅಹವಾಲು ತೆಗೆಯುತ್ತೀಯೆ (ಹೌದೆ)? ಯಾರಾದರೊಬ್ಬ ಭಿಕ್ಷುವು ಆ ಭಿಕ್ಷುಣಿಯರ ಮುಂದೆ ನಿನ್ನನ್ನು ತೆಗಳಿದರೆ ಅವರೂ ಸಿಟ್ಟಿಗೇಳುತ್ತಾರೆ, ಅಸಂತುಷ್ಟರಾಗುತ್ತಾರೆ ಮತ್ತು ಅಹವಾಲು ತೆಗೆಯುತ್ತಾರೆ ಹೌದೆ? ಹೀಗೆ ಫಗ್ಗುನ, ನೀನು ಭಿಕ್ಷುಣಿಯರ ಜೊತೆಗೆ ಒಡನಾಟವಿಟ್ಟುಕೊಂಡಿದ್ದೀಯಂತೆ ಹೌದೇನು? ಎಂದು. ಹೌದು ಭಂತೇ ಎಂದು ಉತ್ತರಿಸಿದ.
      ಫಗ್ಗುನ, ನೀನು ಕುಲಪುತ್ರನಾಗಿ ಶ್ರದ್ಧಾಪೂರ್ವಕವಾಗಿ ಮನೆಬಿಟ್ಟು ಅನಗಾರಿಕ (ವಿರಕ್ತ)ನಾಗಿ ಪಬ್ಬಜಿತ (ಸನ್ಯಾಸಿ) ನಾಗಿದ್ದೀಯಲ್ಲವೇ? ಎಂದು.
      ಹೌದು ಭಂತೇ ಎಂದು.</p>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>3. ಫಗ್ಗುನ, ನೀನು ಹಾಗೆ ಶ್ರದ್ಧಾಪೂರ್ವಕವಾಗಿ ಮನೆಬಿಟ್ಟು ಅನಗಾರಿಕ ಪಬ್ಬಜಿತನಾದವನಿಗೆ ಭಿಕ್ಷುಣಿಯರ ಜೊತೆಗೆ ಅಧಿಕವೇಳೆ (ಕಳೆಯುವುದು) ಒಡನಾಟವಿಟ್ಟುಕೊಳ್ಳುವುದು ಸರಿಯಲ್ಲ. ಆದ್ದರಿಂದ ಫಗ್ಗುನ, ಯಾರಾದರೂ ನಿನ್ನ ಮುಂದೆ ಆ ಭಿಕ್ಷುಣಿಯರನ್ನು ತೆಗಳಿದರೆ ಆಗ ಕೂಡ ಫಗ್ಗುನ, ಯಾವುದು ಲೌಕಿಕ ಕಾಮನೆಯೋ, ಯಾವುದು ಲೌಕಿಕ ಆಲೋಚನೆಯೋ ಅದನ್ನು ನೀನು ತೊರೆದು ಬಿಡು. ಆಗ ಫಗ್ಗುನ, ನೀನು ಹೀಗೆ ಶಿಸ್ತಿನಿಂದಿರಬೇಕು- ನನ್ನ ಮನಸ್ಸು ಏರುಪೇರಾಗುವುದಿಲ್ಲ ಮತ್ತು ನನ್ನ ಬಾಯಿಂದ ಕೆಟ್ಟ ಮಾತು ಹೊರಡುವುದಿಲ್ಲ, ಹಿತವಾಗಿ ಅನುಕಂಪಿಯಾಗಿ ಮೈತ್ರೀ ಮನದವನಾಗಿ ಹಗೆಯಿಲ್ಲದವನಾಗಿ ಬಾಳುತ್ತೇನೆ ಎಂದು. ಹೀಗೆ ಫಗ್ಗುನ ಶಿಸ್ತಿನಿಂದಿರಬೇಕು.</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>6. ಆದ್ದರಿಂದ ಫಗ್ಗುನ, ನಿನ್ನ ಎದುರಿನಲ್ಲೇ ಯಾರಾದರೊಬ್ಬ ಆ ಭಿಕ್ಷುಣಿಯರಿಗೆ ಕೈಯಿಂದ ಹೊಡೆದರೂ ಕೂಡ, ಕಲ್ಲಿನಿಂದ ಹೊಡೆದರೂ ಕೂಡ, ಕೋಲಿನಿಂದ ಹೊಡೆದರೂ ಕೂಡ, ಆಯುಧದಿಂದ ಹೊಡೆದರೂ ಕೂಡ ಆಗಲೂ ಸಹ ಫಗ್ಗುನ, ನೀನು ಅಲ್ಲಿ ಹೀಗೆ ಶಿಸ್ತಿನಿಂದಿರಬೇಕು- ನನ್ನ ಮನಸ್ಸು ಏರುಪೇರಾಗುವುದಿಲ್ಲ ಮತ್ತು ನನ್ನ ಬಾಯಿಂದ ಕೆಟ್ಟ ಮಾತು ಹೊರಡುವುದಿಲ್ಲ, ಹಿತವಾಗಿ ಅನುಕಂಪಿಯಾಗಿ ಮೈತ್ರೀ ಮನದವನಾಗಿ ಹಗೆತನವಿಲ್ಲದವನಾಗಿ ಬಾಳುತ್ತೇನೆ ಎಂದು ಮನಸ್ಸು ಮಾಡು. ಹೀಗೆ ಫಗ್ಗುನ, ನೀನು ಶಿಸ್ತಿನಿಂದಿರಬೇಕು.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>ಆದ್ದರಿಂದ ಫಗ್ಗುನ, ನಿನ್ನ ಎದುರಿನಲ್ಲೇ ನಿನ್ನನ್ನು ತೆಗಳಿದರೆ ಅಲ್ಲೂ ಕೂಡ ಫಗ್ಗುನ, ನೀನು ಹೀಗೆ ಶಿಸ್ತಿನಿಂದಿರಬೇಕು- ನನ್ನ ಮನಸ್ಸು ಏರುಪೇರಾಗುವುದಿಲ್ಲ ಮತ್ತು ನನ್ನ ಬಾಯಿಂದ ಕೆಟ್ಟ ಮಾತು ಹೊರಡುವುದಿಲ್ಲ, ಹಿತವಾಗಿ ಅನುಕಂಪಿಯಾಗಿ ಮೈತ್ರೀ ಮನದವನಾಗಿ, ಹಗೆತನವಿಲ್ಲದವನಾಗಿ ಬಾಳುತ್ತೇನೆ ಎಂದು ಮನಸ್ಸು ಮಾಡು. ಹೀಗೆ ಫಗ್ಗುನ, ನೀನು ಶಿಸ್ತಿನಿಂದಿರಬೇಕು.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>ಆದ್ದರಿಂದ ಫಗ್ಗುನ, ನಿನ್ನನ್ನು ಯಾರಾದರೂ ಕೈಯಿಂದ ಹೊಡೆದರೂ ಕೂಡ, ಕಲ್ಲಿನಿಂದ ಹೊಡೆದರೂ ಕೂಡ, ಕೋಲಿನಿಂದ ಹೊಡೆದರೂ ಕೂಡ, ಆಯುಧದಿಂದ ಹೊಡೆದರೂ ಕೂಡ ಆಗಲೂ ಸಹ ಫಗ್ಗುನ, ನೀನು ಹೀಗೆ ಶಿಸ್ತಿನಿಂದಿರಬೇಕು- ನನ್ನ ಮನಸ್ಸು ಏರುಪೇರಾಗುವುದಿಲ್ಲ ಮತ್ತು ನನ್ನ ಬಾಯಿಂದ ಕೆಟ್ಟ ಮಾತು ಹೊರಡುವುದಿಲ್ಲ, ಹಿತವಾಗಿ ಅನುಕಂಪಿಯಾಗಿ ಮೈತ್ರಿ ಮನದವನಾಗಿ ಹಗೆತನವಿಲ್ಲದವನಾಗಿ ಬಾಳುತ್ತೇನೆ ಎಂದು ಇರು. ಹೀಗೆ ಫಗ್ಗುನ ನೀನು ಶಿಸ್ತಿನಿಂದಿರಬೇಕು.</p>
    <h2>2. ಎಚ್ಚರವುಂಟುಮಾಡುವುದೇ ಭಗವಾನರ ಕಾರ್ಯ</h2>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>4. ಆನಂತರ ಭಗವಾನರು ಭಿಕ್ಷುಗಳನ್ನು ಸಂಬೋಧಿಸಿದರು- ಭಿಕ್ಷುಗಳೇ, ಭಿಕ್ಷುಗಳೂ ನನ್ನ ಮನಸ್ಸನ್ನು ಸಂತೋಷಗೊಳಿಸಿದ ಒಂದು ಸಂದರ್ಭವಿತ್ತು. ಭಿಕ್ಷುಗಳೇ, ಆಗ ನಾನು ಭಿಕ್ಷುಗಳನ್ನು ಹೀಗೆ ಸಂಬೋಧಿಸಿದೆ- ಭಿಕ್ಷುಗಳೇ, ನಾನಾದರೋ ಒಂದು ಹೊತ್ತಿನ ಊಟವನ್ನು ಮಾತ್ರ ಉಣ್ಣುತ್ತೇನೆ. ಭಿಕ್ಷುಗಳೇ, ಒಂದು ಹೊತ್ತಿನ ಊಟವನ್ನು ಮಾತ್ರ ಉಣ್ಣುವವನಾಗಿ ಬಾಧೆ ಇಲ್ಲದಿರುವುದನ್ನು, ಆತಂಕವಿಲ್ಲದಿರುವುದನ್ನು, ಹಗುರತೆಯನ್ನು, ಬಲವನ್ನು, ನೆಮ್ಮದಿಯನ್ನು ಕಂಡುಕೊಂಡಿದ್ದೇನೆ. ಹೀಗೆಯೇ ಭಿಕ್ಷುಗಳೇ, ನೀವು ಸಹ ಒಂದು ಹೊತ್ತಿನ ಊಟವನ್ನು ಉಣ್ಣಿರಿ. ಭಿಕ್ಷುಗಳೇ, ನೀವೂ ಸಹ ಒಂದು ಹೊತ್ತಿನ ಊಟವನ್ನು ಉಣ್ಣುವವರಾಗಿ ಬಾಧೆ ಇಲ್ಲದಿರುವುದನ್ನು, ಆತಂಕವಿಲ್ಲದಿರುವುದನ್ನು, ಹಗುರತೆಯನ್ನು, ಬಲವನ್ನು, ನೆಮ್ಮದಿಯನ್ನು ಕಂಡುಕೊಳ್ಳುತ್ತೀರಿ. ಭಿಕ್ಷುಗಳೇ ಆ ಭಿಕ್ಷುಗಳಿಗೆ ನಾನು ಹೇಳಬೇಕಾದದ್ದು ಏನೂ ಇರಲಿಲ್ಲ. ಭಿಕ್ಷುಗಳೇ, ಎಚ್ಚರವನ್ನು ಹುಟ್ಟಿಸುವುದು ಮಾತ್ರ ನಾನು ಮಾಡಬೇಕಿದ್ದದ್ದು.246</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>ಉದಾಹರಣೆಗೆ ಭಿಕ್ಷುಗಳೇ, ಸಮತಟ್ಟಾದ ಭೂಮಿಯಲ್ಲಿ, ಚೌಕದಲ್ಲಿ ಒಳ್ಳೆ ತಳಿಯ ಕುದುರೆಗಳನ್ನು ಹೂಡಿದ ಗಾಡಿ ಚಾವಟಿ ಸಿದ್ಧವಾಗಿ ನಿಂತಿದೆ. ಅದನ್ನು ದಕ್ಷನಾದ ಯೋಗ್ಯನಾದ ಅಶ್ವಾಚಾರ್ಯನು, ಒಳ್ಳೆ ತಳಿಯ ಕುದುರೆಯನ್ನು ಪಳಗಿಸುವ, ಸಾರಥಿ ಹತ್ತಿ ಕುಳಿತು, ಎಡಗೈಯಿಂದ ಕಡಿವಾಣವನ್ನು ಹಿಡಿದು ಎಲ್ಲಿಗೆ ಎಷ್ಟು ಹೋಗಬೇಕೆನಿಸುತ್ತದೋ ಅಲ್ಲಿಗೆ ಅವನು ಹೋಗುತ್ತಾನೆ, ಮರಳಿ ಬರುತ್ತಾನೆ. ಹೀಗೆಯೇ ಭಿಕ್ಷುಗಳೇ, ಆ ಭಿಕ್ಷುಗಳಿಗೆ ನಾನು ತಿಳಿಯ ಹೇಳಬೇಕಾದದ್ದು ಏನೂ ಇರಲಿಲ್ಲ. ಭಿಕ್ಷುಗಳೇ, ನಾನು ಆ ಭಿಕ್ಷುಗಳಲ್ಲಿ ಎಚ್ಚರವನ್ನು ಹುಟ್ಟಿಸುವುದಷ್ಟೇ ಮಾಡಬೇಕಾಗಿದ್ದದ್ದು. ಆದ್ದರಿಂದ ಇಲ್ಲಿ ಭಿಕ್ಷುಗಳೇ, ನೀವೂ ಸಹ ಅಕುಶಲವನ್ನು ಬಿಟ್ಟುಬಿಡಿ, ಕುಶಲವಾದ ಧರ್ಮಗಳಲ್ಲಿ ತೊಡಗಿಸಿಕೊಳ್ಳಿ. ಹೀಗೆ ನೀವು ಕೂಡ ಈ ಧರ್ಮವಿನಯ (ತತ್ವ ಮತ್ತು ಆಚರಣೆ)ದಲ್ಲಿ ವೃದ್ಧಿಯನ್ನು ಬೆಳವಣಿಗೆಯನ್ನು ವಿಫುಲತೆಯನ್ನು ಪಡೆಯುತ್ತೀರಿ.</p>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>ಉದಾರಣೆಗೆ ಭಿಕ್ಷುಗಳೇ, ಹಳ್ಳಿಯ ಅಥವಾ ಪಟ್ಟಣದ ಹತ್ತಿರ ದೊಡ್ಡ ಸಾಲ ವೃಕ್ಷಗಳ ವನವಿದೆ ಎನ್ನಿ. ಮತ್ತು ಅದು ಹರಳು ಗಿಡಗಳಿಂದ ತುಂಬಿಕೊಂಡಿದೆ. ಯಾವನೋ ಒಬ್ಬ ಮನುಷ್ಯ ಅದರ (ಆ ಸಾಲ ವನದ) ಒಳಿತನ್ನು ಇಚ್ಛಿಸುವವನಾಗಿ, ಹಿತವನ್ನು ಇಚ್ಛಿಸುವವನಾಗಿ, ಯೋಗಕ್ಷೇಮವನ್ನು ಇಚ್ಛಿಸುವವನಾಗಿ ಅದರ ಬಳಿ ಬರುತ್ತಾನೆ. ಅವನು ಸೊಟ್ಟಗಾಗಿ, ಬೇರೆಯದರ ಸಾರ ಹೀರುವ ಗಿಡಗಳೇನಿವೆಯೋ (ಬದನಿಕೆಗಳನ್ನು) ಅವುಗಳನ್ನು ಕತ್ತರಿಸಿ ಹೊರಗೆ ಬಿಸುಟು ವನದೊಳಗೆ ಚೊಕ್ಕಟಗೊಳಿಸಿ ಶುಚಿಯಾಗಿಡುತ್ತಾನೆ. ಯಾವ ಸಾಲ ಗಿಡಗಳು ನೇರವಾಗಿ ಚೆನ್ನಾಗಿ ಬೆಳೆದಿವೆಯೋ ಅವುಗಳನ್ನು ಚೆನ್ನಾಗಿ ರಕ್ಷಿಸುತ್ತಾನೆ. ಹೀಗೆಯೇ ಭಿಕ್ಷುಗಳೇ, ಕಾಲಕ್ರಮದಲ್ಲಿ ವೃದ್ಧಿಗೊಂಡು ಬೆಳೆದ, ವಿಫುಲವಾದ ಸಾಲವನವನ್ನು ಪಡೆಯುತ್ತಾನೆ. ಇದೇರೀತಿಯಲ್ಲಿಯೇ ಭಿಕ್ಷುಗಳೇ, ನೀವೂ ಸಹ ಅಕುಶಲವನ್ನು ಬಿಟ್ಟುಬಿಡಿ. ಕುಶಲವಾದ ಧರ್ಮಗಳಲ್ಲಿ ತೊಡಗಿಸಿಕೊಳ್ಳಿ. ಹೀಗೆಯೇ ನೀವೂ ಕೂಡ ಈ ಧರ್ಮವಿನಯದಲ್ಲಿ ವೃದ್ಧಿಯನ್ನು ಬೆಳವಣಿಗೆಯನ್ನು ವಿಫುಲತೆಯನ್ನು ಪಡೆಯುತ್ತೀರಿ.</p>
    <h2>3. ವೇದೇಹಿಕಾ ಗೃಹಿಣಿಯ ಕಥೆ</h2>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>5. ಭಿಕ್ಷುಗಳೇ, ಹಿಂದೆ ಇದೇ ಶ್ರಾವಸ್ಥಿಯಲ್ಲಿ ವೇದೇಹಿಕಾ ಎಂಬ ಹೆಸರಿನ ಗೃಹಿಣಿಯು ಇದ್ದಳು. ಭಿಕ್ಷುಗಳೇ, ಆ ಗೃಹಿಣಿ ವೇದೇಹಿಗೆ ಇಂತಹ ಕಲ್ಯಾಣಕರವಾದ ಕೀರ್ತಿ ಯ ಮಾತು ಹರಡಿತ್ತು. ಗೃಹಿಣಿ ವೇದೇಹಿಕಾ ಒಳ್ಳೇ ಸ್ವಭಾವದವಳು, ಗೃಹಿಣಿ ವೇದೇಹಿಕಾ ನಿಗರ್ವಿ , ಗೃಹಿಣಿ ವೇದೇಹಿಕಾ ಉಪಶಾಂತಳು ಎಂದು. ಭಿಕ್ಷುಗಳೇ, ಗೃಹಿಣಿ ವೇದೇಹಿಕಾಳಿಗೆ ಕಾಳಿ ಎಂಬ ಹೆಸರಿನ ದಕ್ಷಳಾದ ಸೋಮಾರಿಯಲ್ಲದ ಕೊಟ್ಟ ಕೆಲಸವನ್ನು ಅಚ್ಚುಕಟ್ಟಾಗಿ ಮಾಡುವ, ದಾಸಿಯು ಇದ್ದಳು, ಆಗ ಭಿಕ್ಷುಗಳೇ, ದಾಸಿಯಾದ ಕಾಳಿಗೆ ಹೀಗನ್ನಿಸಿತು- ನನ್ನ ಆರ್ಯಳಿಗೆ (ಒಡತಿಗೆ) ಇಂತಹ ಕಲ್ಯಾಣಕರವಾದ ಕೀರ್ತಿ ಯ ಮಾತು ಹರಡಿದೆ- ಗೃಹಿಣಿ ವೇದೇಹಿಕಾ ಒಳ್ಳೆ ಸ್ವಭಾವದವಳು, ಗೃಹಿಣಿ ವೇದೇಹಿಕಾ ನಿಗರ್ವಿ , ಗೃಹಿಣಿ ವೇದೇಹಿಕಾ ಉಪಶಾಂತಳು ಎಂದು. ನನ್ನ ಒಡತಿ ತನ್ನೊಳಗೆ ಕೋಪವಿದ್ದರೂ ಪ್ರಕಟಪಡಿಸುವುದಿಲ್ಲವೋ ಅಥವಾ ಅದು ಇಲ್ಲವೋ? ಅಥವಾ ನಾನು ಈ ಕೆಲಸಗಳನ್ನು ಅಚ್ಚುಕಟ್ಟಾಗಿ ಮಾಡುವುದರಿಂದ ನನ್ನಲ್ಲಿ ಆರ್ಯಳು ತನ್ನೊಳಗೆ ಕೋಪವಿದ್ದರೂ ಪ್ರಕಟಪಡಿಸುವುದಿಲ್ಲವೋ? ಅಥವಾ ಅವಳೊಳಗೆ ಅದು ಇಲ್ಲವೋ? ನಾನು ಖಂಡಿತವಾಗಿಯೂ ಆರ್ಯಳನ್ನು ಪರೀಕ್ಷಿಸುತ್ತೇನೆ ಎಂದು. ಭಿಕ್ಷುಗಳೇ, ಆಮೇಲೆ ದಾಸಿ ಕಾಳಿಯು ಬೆಳಿಗ್ಗೆ ಹೊತ್ತಾದ ಮೇಲೆ ಎದ್ದಳು. ಆನಂತರ ಭಿಕ್ಷುಗಳೇ, ಗೃಹಿಣಿ ವೇದೇಹಿಕಾ ದಾಸಿ ಕಾಳಿಯನ್ನು ಕುರಿತು ಹೀಗೆ ಹೇಳಿದಳು-</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>ಎಲೆ ಕಾಳಿ ಎಂದು. ಏನು ಆರ್ಯೆ ಎಂದು. ಏಕೆಲೇ ಬೆಳಿಗ್ಗೆ ಹೊತ್ತಾದ ಮೇಲೆ ಎದ್ದಿದ್ದೀಯೆ? ಎಂದು. ಏತಕ್ಕೂ ಇಲ್ಲ ಆರ್ಯೆ ಎಂದು. ಏನೂ ಇಲ್ಲವೇನೆಲೇ ಪಾಪಿಷ್ಠ ದಾಸಿ, ಬೆಳಿಗ್ಗೆ ಹೊತ್ತಾದ ಮೇಲೆ ಏಕೆ ಎದ್ದೆ? ಎಂದು ಕುಪಿತಳಾಗಿ ಅಸಂತುಷ್ಟಳಾಗಿ ಹುಬ್ಬು ಗಂಟಿಟ್ಟಳು. ಆಮೇಲೆ ಭಿಕ್ಷುಗಳೇ, ದಾಸಿಯಾದ ಕಾಳಿಗೆ ಹೀಗನ್ನಿಸಿತು- ಆರ್ಯಳು ತನ್ನೊಳಗೆ ನನ್ನ ಮೇಲೆ ಕೋಪವು ಇದ್ದರೂ ಸಹ ಪ್ರಕಟಗೊಳಿಸಿಲ್ಲ, ಅದು ಇಲ್ಲದೇ ಇರುವುದರಿಂದಲ್ಲ! ನಾನು ಕೆಲಸವನ್ನು ಅಚ್ಚುಕಟ್ಟಾಗಿ ಮಾಡುವುದರಿಂದ ಆರ್ಯಳು ತನ್ನೊಳಗೆ ಕೋಪವು ಇದ್ದರೂ ಅದನ್ನು ಪ್ರಕಟಿಸುವುದಿಲ್ಲ, ಇಲ್ಲದೇ ಇರುವುದರಿಂದಲ್ಲ. ಖಂಡಿತವಾಗಿಯೂ ನಾನು ಆರ್ಯಳನ್ನು ಇನ್ನೊಮ್ಮೆ ಪರೀಕ್ಷಿಸುತ್ತೇನೆ ಎಂದು.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>ಆಮೇಲೆ ಭಿಕ್ಷುಗಳೇ, ದಾಸಿ ಕಾಳಿಯು ಬೆಳಿಗ್ಗೆ ಇನ್ನೂ ಹೊತ್ತಾದ ಮೇಲೆ ಎದ್ದಳು. ಆನಂತರ ಭಿಕ್ಷುಗಳೇ, ಗೃಹಿಣಿ ವೇದೇಹಿಕಾ ದಾಸಿ ಕಾಳಿಯನ್ನು ಕುರಿತು ಹೀಗೆಂದಳು- ಎಲೇ ಕಾಳಿ ಎಂದು. ಏನು ಆರ್ಯೆ ಎಂದು. ಏಕಲೇ ಬೆಳಿಗ್ಗೆ ಹೊತ್ತಾದ ಮೇಲೆ ಎದ್ದಿದ್ದೀಯೆ? ಎಂದು. ಏತಕ್ಕೂ ಇಲ್ಲ ಆರ್ಯೆ ಎಂದು. ಏನೂ ಇಲ್ಲವೇನೆಲೇ ಪಾಪಿಷ್ಠ ದಾಸಿ, ಬೆಳಿಗ್ಗೆ ಹೊತ್ತಾದ ಮೇಲೆ ಏಕೆ ಎದ್ದೆ? ಎಂದು ಕುಪಿತಳಾಗಿ ಅಸಂತುಷ್ಟಳಾಗಿ ಬೇಸರದ ಮಾತುಗಳನ್ನು ನುಡಿದಳು. ಆನಂತರ ಭಿಕ್ಷುಗಳೇ, ದಾಸಿಯಾದ ಕಾಳಿಗೆ ಹೀಗನ್ನಿಸಿತು- ಆರ್ಯಳು ತನ್ನೊಳಗೆ ನನ್ನಮೇಲೆ ಕೋಪವಿದ್ದರೂ ಸಹ ಪ್ರಕಟಗೊಳಿಸಿಲ್ಲ... ಎಂದು.</p>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>ಆಮೇಲೆ ಭಿಕ್ಷುಗಳೇ, ದಾಸಿ ಕಾಳಿಯು ಬೆಳಿಗ್ಗೆ ಇನ್ನೂ ಹೊತ್ತು ಮೀರಿದ ಮೇಲೆ ಎದ್ದಳು. ಆಮೇಲೆ ಭಿಕ್ಷುಗಳೇ, ಗೃಹಿಣಿ ವೇದೇಹಿಕಾ ದಾಸಿ ಕಾಳಿಯನ್ನು ಕುರಿತು ಹೀಗೆಂದಳು- ಎಲೇ ಕಾಳಿ ಎಂದು. ಏನು ಆರ್ಯೆ ಎಂದು. ಏಕಲೇ ಬೆಳಿಗ್ಗೆ ಹೊತ್ತಾದ ಮೇಲೆ ಎದ್ದಿದ್ದೀಯೆ? ಎಂದು. ಏತಕ್ಕೂ ಇಲ್ಲ ಆರ್ಯೆ ಎಂದು. ಏನೂ ಇಲ್ಲವೇನೆಲೇ ಪಾಪಿಷ್ಠ ದಾಸಿ, ಬೆಳಿಗ್ಗೆ ಹೊತ್ತಾದ ಮೇಲೆ ಏಕೆ ಎದ್ದೆ? ಎಂದು ಕುಪಿತಳಾಗಿ ಅಸಮಾಧಾನದಿಂದ ಅಗಳಿಯ ಗೂಟದಿಂದ ತಲೆಯ ಮೇಲೆ ಹೊಡೆತ ಕೊಟ್ಟಳು. ಅವಳ (ದಾಸಿಯ) ತಲೆ ಒಡೆಯಿತು. ಆಮೇಲೆ ಭಿಕ್ಷುಗಳೇ, ದಾಸಿ ಕಾಳಿ ಒಡೆದ ತಲೆಯಿಂದ ರಕ್ತ ಸುರಿಯುತ್ತಿರುವಾಗ ನೆರೆಮನೆಯವರಿಗೆ ಕೂಗಿ ಹೇಳಿದಳು- ನೋಡಿ, ಒಳ್ಳೇ ಸ್ವಭಾವದವಳ ಕೆಲಸ, ನೋಡಿ ನಿಗರ್ವಿ ಯ ಕೆಲಸ, ನೋಡಿ ಉಪಶಾಂತಳ ಕೆಲಸ! ಒಬ್ಬಳು ದಾಸಿಗೆ ಬೆಳಗಾದ ಮೇಲೆ ಎದ್ದಳು ಎಂದು ಕುಪಿತಳಾಗಿ ಅಸಮಾಧಾನದಿಂದ ಹೇಗೆ ಅಗಳೀ ಗೂಟವನ್ನು ತೆಗೆದುಕೊಂಡು ತಲೆಯ ಮೇಲೆ ಹೊಡೆಯುತ್ತಾಳೆ, ತಲೆಯನ್ನು ಒಡೆಯುತ್ತಾಳೆ ಎಂದು.</p>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>ಆಮೇಲೆ ಭಿಕ್ಷುಗಳೇ, ಕಾಲಕ್ರಮದಲ್ಲಿ ಗೃಹಿಣಿ ವೇದೇಹಿಕಳಿಗೆ ಈ ರೀತಿ ಪಾಪಕರವಾದ ಕೀರ್ತಿ ಯ ಮಾತು ಹರಡಿತು- ಗೃಹಿಣಿ ವೇದೇಹಿಕಾ ಚಂಡಿ, ಗೃಹಿಣಿ ವೇದೇಹಿಕಾ ಗರ್ವಿ , ಗೃಹಿಣಿ ವೇದೇಹಿಕಾ ಕೆರಳಿದವಳು ಎಂದು.</p>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>ಇದೇ ರೀತಿಯಲ್ಲಿ ಭಿಕ್ಷುಗಳೇ, ಎಲ್ಲಿಯವರೆಗೆ ಮುದಗೊಳಿಸದ ಮಾತುಗಳು ನಾಟುವುದಿಲ್ಲವೋ ಅಲ್ಲಿಯವರೆಗೆ ಒಳ್ಳೆಯ ಸ್ವಭಾವದ ಭಿಕ್ಷುವು ಒಳ್ಳೆಯ ಸ್ವಭಾವದವನೇ ಆಗಿರುತ್ತಾನೆ, ನಿಗರ್ವಿ ಯು ನಿಗರ್ವಿ ಯಾಗಿಯೇ ಇರುತ್ತಾನೆ, ಉಪಶಾಂತನು ಉಪಶಾಂತನೇ ಆಗಿರುತ್ತಾನೆ, ಭಿಕ್ಷುಗಳೇ, ಆದರೆ ಯಾವಾಗ ಮುದಗೊಳಿಸದ ಮಾತುಗಳು ಭಿಕ್ಷುವನ್ನು ತಾಗುತ್ತದೆ, ಆಗ ಭಿಕ್ಷುವು ಒಳ್ಳೆ ಸ್ವಭಾವದವನು ಎಂದು ತಿಳಿಯಬೇಕು, ನಿಗರ್ವಿ ಎಂದು ತಿಳಿಯಬೇಕು, ಉಪಶಾಂತನು ಎಂದು ತಿಳಿಯಬೇಕು. ಭಿಕ್ಷುಗಳೇ, ಯಾವ ಭಿಕ್ಷುವು ಕಾಷಾಯ ವಸ್ತ್ರ, ಭಿಕ್ಷಾನ್ನ ಮಲಗುವ-ಕೂಡುವ ಜಾಗ, ಆರೋಗ್ಯಕ್ಕೆ ಅವಶ್ಯಕವಾದ ಔಷಧಿ ಮುಂತಾದ ಸಾಮಗ್ರಿಗಳು, ಇವುಗಳ ಕಾರಣಕ್ಕಾಗಿ ವಿಧೇಯನಾಗಿರುತ್ತಾನೋ, ವಿಧೇಯತ್ವವನ್ನು ಪಡೆದುಕೊಳ್ಳುತ್ತಾನೋ, ಅವನನ್ನು ನಾನು ವಿಧೇಯನು ಎಂದು ಕರೆಯುವುದಿಲ್ಲ. ಅದಕ್ಕೇನು ಕಾರಣ? ಏಕೆಂದರೆ ಭಿಕ್ಷುಗಳೇ, ಆ ಭಿಕ್ಷುವು ಕಾಷಾಯ ವಸ್ತ್ರ, ಭಿಕ್ಷಾನ್ನ, ಮಲಗುವ-ಕೂಡುವ ಜಾಗ, ಆರೋಗ್ಯಕ್ಕೆ ಅವಶ್ಯಕವಾದ ಔಷಧಿ ಮುಂತಾದ ಸಾಮಗ್ರಿಗಳು ದೊರೆಯದಿದ್ದಾಗಲೂ ಆ ಭಿಕ್ಷುವು ವಿಧೇಯನಾಗುವುದಿಲ್ಲ, ವಿಧೇಯತ್ವವನ್ನು ಪಡೆದುಕೊಳ್ಳುವುದಿಲ್ಲ. ಭಿಕ್ಷುಗಳೇ, ಯಾವ ಭಿಕ್ಷುವು ಧರ್ಮವನ್ನು ಮಾತ್ರ ಸತ್ಕರಿಸುತ್ತಾನೆ, ಧರ್ಮವನ್ನು ಮಾತ್ರ ಗೌರವಿಸುತ್ತಾನೆ, ಧರ್ಮವನ್ನು ಮಾತ್ರ ಮಾನ್ಯತೆಯಿಂದ ಒಪ್ಪಿಕೊಳ್ಳುತ್ತಾನೆ, ಧರ್ಮವನ್ನು ಮಾತ್ರ ಪೂಜಿಸುತ್ತಾನೆ, ಧರ್ಮವನ್ನು ಮಾತ್ರ ಆರಾಧಿಸುತ್ತಾನೆಯೋ ಆಗ ವಿಧೇಯನಾಗಿರುತ್ತಾನೆ, ವಿಧೇಯತೆಯನ್ನು ಪಡೆದುಕೊಳ್ಳುತ್ತಾನೆ; ಅವನನ್ನು ನಾನು ವಿಧೇಯ ಎಂದು ಕರೆಯುತ್ತೇನೆ. ಆದ್ದರಿಂದ ಇಲ್ಲಿ ಭಿಕ್ಷುಗಳೇ, ಧರ್ಮವನ್ನೇ ಸತ್ಕರಿಸಿ, ಧರ್ಮವನ್ನೇ ಗೌರವಿಸಿ, ಧರ್ಮವನ್ನೇ ಒಪ್ಪಿಕೊಂಡು, ಧರ್ಮವನ್ನೇ ಪೂಜಿಸುತ್ತಾ, ಧರ್ಮವನ್ನೇ ಆರಾಧಿಸುತ್ತಾ ವಿಧೇಯರಾಗೋಣ, ವಿಧೇಯತೆಯನ್ನು ಪಡೆದುಕೊಳ್ಳೋಣ ಎಂದು. ಹೀಗೆಯೇ ಭಿಕ್ಷುಗಳೇ, ನೀವು ಶಿಸ್ತಿನಿಂದಿರಬೇಕು.</p>
    <h2>4. ಮೈತ್ರಿಯಲ್ಲಿ ನೆಲೆಗೊಳ್ಳುವ ಉಪದೇಶ</h2>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>5. ಭಿಕ್ಷುಗಳೇ, ಬೇರೆಯವರು ಮಾತನಾಡುವಾಗ ಈ ಐದು ಮಾತಿನ ರೀತಿಗಳಲ್ಲಿ ಮಾತನಾಡಬಹುದು- ಸಕಾಲಿಕವಾದದ್ದು ಅಥವಾ ಅಕಾಲಿಕವಾದದ್ದು, ಆದದ್ದು ಅಥವಾ ಆಗದೇ ಇದ್ದದ್ದು, ಮೆದುವಾದದ್ದು ಅಥವಾ ಕಠಿಣವಾದದ್ದು, ಒಳ್ಳೆಯದನ್ನು ಬೆಳೆಸುವಂಥಾದ್ದು ಅಥವಾ ಕೆಟ್ಟದ್ದನ್ನು ಬೆಳೆಸುವಂಥಾದ್ದು. ಮೈತ್ರಿ ಚಿತ್ತದಿಂದ ಕೂಡಿದ್ದು ಅಥವಾ ದ್ವೇಷದಿಂದ ಕೂಡಿದ್ದು. ಭಿಕ್ಷುಗಳೇ, ಬೇರೆಯವರು ಮಾತನಾಡುವಾಗ ಕಾಲಕ್ಕೆ ಯೋಗ್ಯವಾದದ್ದನ್ನಾಗಲೀ, ಅಕಾಲಿಕವಾದದ್ದನ್ನಾಗಲೀ ಮಾತನಾಡಿಯಾರು; ಅಥವಾ ಭಿಕ್ಷುಗಳೇ, ಬೇರೆಯವರು ಮಾತನಾಡುವಾಗ ಇದ್ದದ್ದನ್ನಾಗಲೀ ಇಲ್ಲದ್ದನ್ನಾಗಲೀ (ನಿಜವನ್ನಾಗಲೀ ಸುಳ್ಳನ್ನಾಗಲೀ) ಮಾತನಾಡಿಯಾರು; ಅಥವಾ ಭಿಕ್ಷುಗಳೇ, ಬೇರೆಯವರು ಮಾತನಾಡುವಾಗ ಮೆದುವಾದದ್ದನ್ನಾಗಲೀ ಕಠಿಣವಾದದ್ದನ್ನಾಗಲೀ ಮಾತನಾಡಿಯಾರು; ಅಥವಾ ಭಿಕ್ಷುಗಳೇ, ಬೇರೆಯವರು ಮಾತನಾಡುವಾಗ ಒಳ್ಳೆಯದನ್ನು ಬೆಳೆಸುವಂಥದನ್ನಾಗಲೀ, ಕೆಡುಕನ್ನು ಬೆಳೆಸುವಂಥದನ್ನಾಗಲೀ ಮಾತನಾಡಿಯಾರು; ಅಥವಾ ಭಿಕ್ಷುಗಳೇ ಬೇರೆಯವರು ಮಾತನಾಡುವಾಗ ಮೈತ್ರಿ ಚಿತ್ತಿದಿಂದ ಕೂಡಿಯಾಗಲೀ, ದ್ವೇಷದಿಂದ ಕೂಡಿಯಾಗಲೀ ಮಾತನಾಡಿಯಾರು; ಅಲ್ಲಿಯೂ ಕೂಡ ಭಿಕ್ಷುಗಳೇ, ನೀವು ಶಿಸ್ತಿನಿಂದಿರಬೇಕು- ನಮ್ಮ ಮನಸ್ಸು ಬದಲಾ(ಹಾಳಾ)ಗುವುದೇ ಇಲ್ಲ, ಪಾಪದ ಮಾತುಗಳನ್ನು ನಾವು ಹೊರಹೊಮ್ಮಿಸುವುದೇ ಇಲ್ಲ, ಹಿತವಾಗಿ ಅನುಕಂಪದಿಂದಲೇ ವಿಹರಿಸುತ್ತೇನೆ, ಮೈತ್ರಿಯುತ ಮನಸ್ಸುಳ್ಳವರಾಗಿರುತ್ತೇವೆ, ದ್ವೇಷದಿಂದ ಕೂಡಿದವರಲ್ಲ. ಮತ್ತು ಆ ವ್ಯಕ್ತಿಯನ್ನು ಮೈತ್ರಿಯಿಂದೊಡಗೂಡಿದ ಮನಸ್ಸಿನಿಂದ ಆವರಿಸಿ ವಿಹರಿಸುತ್ತೇನೆ247 ಮತ್ತು ಆ ಮೈತ್ರೀ ಚಿತ್ತವನ್ನು ಆಲಂಬಿಸಿ ಎಲ್ಲಾ (ಇಡೀ) ಲೋಕದಲ್ಲಿನವರನ್ನೂ, ಎಲ್ಲವನ್ನೂ ಮೈತ್ರಿಯಿಂದೊಡಗೂಡಿದ ವಿಪುಲವಾದ ಹಿಗ್ಗಿದ ಕೊನೆಯಿಲ್ಲದ ವೈರವಿಲ್ಲದ ಹಗೆತನವಿಲ್ಲದ ಮನಸ್ಸಿನಿಂದ ಆವರಿಸಿ ವಿಹರಿಸುತ್ತೇವೆ ಎಂದು. ಹೀಗೆಯೇ ಭಿಕ್ಷುಗಳೇ, ನೀವು ಶಿಸ್ತಿನಿಂದಿರಬೇಕು.</p>
    <h2>(1) ಪೃಥಿವೀ ಸಮಾನವಾದ ಮನಸ್ಸಿನಿಂದ</h2>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>6. ಉದಾಹರಣೆಗೆ ಭಿಕ್ಷುಗಳೇ, ಒಬ್ಬ ಮನುಷ್ಯನು ಗುದ್ದಲಿ ಬುಟ್ಟಿಯನ್ನು ತೆಗೆದುಕೊಂಡು ಬಂದಾನು. ಅವನು ಹೀಗೆ ಹೇಳಿಯಾನು- ನಾನು ಈ ಮಹಾ ಪೃಥಿವಿಯನ್ನು ಮಣ್ಣಿಲ್ಲದ್ದನ್ನಾಗಿ ಮಾಡುತ್ತೇನೆ ಎಂದು. ಅವನು ಅಲ್ಲಲ್ಲಿ ಥುಪ್ಪಿ (ಉಗುಳಿ)ಯಾನು, ಅಲ್ಲಲ್ಲಿ ಮೂತ್ರ ಮಾಡಿಯಾನು ಮಣ್ಣಿಲ್ಲದೇ ಹೋಗಲಿ, ಮಣ್ಣಿಲ್ಲದೇ ಹೋಗಲಿ ಎಂದು ಹೇಳಿಯಾನು. ಭಿಕ್ಷುಗಳೇ, ನೀವು ಏನು ತಿಳಿಯುತ್ತೀರಿ? ಆ ಮನುಷ್ಯನು ಮಹಾ ಪೃಥಿವಿಯನ್ನು ಮಣ್ಣಿಲ್ಲದ್ದನ್ನಾಗಿ ಮಾಡಿಯಾನೇನು? ಎಂದು.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>ಇಲ್ಲ ಭಂತೆ. ಅದಕ್ಕೇನು ಕಾರಣ? ಎಂದು.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>ಭಂತೇ, ಇದೇ (ಕಾರಣ) ಮಹಾ ಪೃಥಿವಿ ಬಹಳ ಆಳವಾದದ್ದು, ಮಿತಿಯಿಲ್ಲದ್ದು, ಅದನ್ನು ಮಣ್ಣಿಲ್ಲದ್ದನ್ನಾಗಿ ಮಾಡುವುದು ಆಗುವುದಿಲ್ಲ. ಆದ್ದರಿಂದ ಆ ಮನುಷ್ಯನು ಬಳಲಿಕೆಗೆ ವಿಪತ್ತಿಗೆ ತುತ್ತಾಗುತ್ತಾನೆ (ಭಾಗಿಯಾಗುತ್ತಾನೆ) ಎಂದು.</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>ಹೀಗೆಯೇ ಭಿಕ್ಷುಗಳೇ, ಬೇರೆಯವರು ಮಾತನಾಡುವಾಗ ಈ ಐದು ಮಾತಿನ ರೀತಿಗಳಲ್ಲಿ ಮಾತನಾಡಬಹುದು- ಸಕಾಲಿಕವಾದದ್ದು ಅಥವಾ ಅಕಾಲಿಕವಾದದ್ದು... ಅಲ್ಲಿಯೂ ಕೂಡ ಭಿಕ್ಷುಗಳೇ, ಹೀಗೆ ಶಿಸ್ತಿನಿಂದಿರಬೇಕು ನಮ್ಮ ಮನಸ್ಸು ಬದಲಾಗುವುದೇ ಇಲ್ಲ... ಎಲ್ಲಾ ಲೋಕದಲ್ಲಿನವರನ್ನು ಪೃಥಿವೀ ಸಮಾನವಾದ ಮನಸ್ಸಿನಿಂದ ವಿಪುಲವಾದ ಹಿಗ್ಗಿದ ಕೊನೆಯಿಲ್ಲದ ವೈರವಿಲ್ಲದ ಹಗೆತನವಿಲ್ಲದ ಮನಸ್ಸಿನಿಂದ ಆವರಿಸಿ ವಿಹರಿಸುತ್ತೇವೆ ಎಂದು. ಭಿಕ್ಷುಗಳೇ, ಹಿಗೆ ನೀವು ಶಿಸ್ತಿನಿಂದಿರಬೇಕು.</p>
    <h2>(2) ಆಕಾಶ ಸಮಾನವಾದ ಮನಸ್ಸಿನಿಂದ</h2>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>7. ಉದಾಹರಣೆಗೆ ಭಿಕ್ಷುಗಳೇ, ಒಬ್ಬ ಮನುಷ್ಯನು ಅರಗನ್ನು ಹಳದಿಯ ಅಥವಾ ನೀಲಿಯ ಅಥವಾ ಮಂಜಿಷ್ಟ (ಎಣ್ಣೆಗೆಂಪು) ಬಣ್ಣವನ್ನು ತೆಗೆದುಕೊಂಡು ಬಂದಾನು- ಅವನು ಹೀಗೆ ಹೇಳಿಯಾನು- ನಾನು ಈ ಅಂತರಿಕ್ಷ (ಆಕಾಶ)ದಲ್ಲಿ ಚಿತ್ರ (ರೂಪ)ವನ್ನು ಬರೆಯುತ್ತೇನೆ, ರೂಪಗಳು ಕಾಣುವಂತೆ ಮಾಡುತ್ತೇನೆ ಎಂದು. ಅದನ್ನೂ ನೀವು ಏನೆಂದು ತಿಳಿಯುತ್ತೀರಿ. ಭಿಕ್ಷುಗಳೇ, ಆ ಮನುಷ್ಯನು ಈ ಅಂತರಿಕ್ಷದಲ್ಲಿ (ರೂಪ) ಚಿತ್ರವನ್ನು ಬರೆದಾನೆಯೇ, ರೂಪವು ಕಾಣುವಂತೆ ಮಾಡಿಯಾನೆಯೇ? ಎಂದು.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>ಇಲ್ಲ ಭಂತೆ. ಅದಕ್ಕೇನು ಕಾರಣ? ಭಂತೇ, ಇದೇ (ಕಾರಣ). ಆಕಾಶವು ಅರೂಪಿ (ಭೌತಿಕವಲ್ಲದ್ದು) ಕಾಣಲಾಗದ್ದು, (ಅದೃಶ್ಯವಾದದ್ದು), ಅಲ್ಲಿ ಚಿತ್ರ ಬರೆಯುವುದು, ಚಿತ್ರ ಕಾಣುವಂತೆ ಮಾಡುವುದು ಆಗುವುದಿಲ್ಲ, ಆ ಮನುಷ್ಯನು ಬಳಲಿಕೆಗೆ ವಿಪತ್ತಿಗೆ ತುತ್ತಾಗುತ್ತಾನೆ ಎಂದು.</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>ಹೀಗೆಯೇ ಭಿಕ್ಷುಗಳೇ, ಬೇರೆಯವರು ಮಾತುಗಳನ್ನು ನುಡಿಯುವಾಗ ಈ ಐದು ಮಾತಿನ ರೀತಿಗಳಲ್ಲಿ ಮಾತನಾಡಬಹುದು- ಸಕಾಲಿಕವಾದದ್ದು ಅಥವಾ ಅಕಾಲಿಕವಾದದ್ದು... ಮತ್ತು ಅದನ್ನು ಆಲಂಬಿಸಿ ಎಲ್ಲಾ (ಇಡೀ) ಲೋಕದಲ್ಲಿನವನ್ನು ಆಕಾಶ ಸಮಾನವಾದ ವಿಪುಲವಾದ ಹಿಗ್ಗಿದ ಕೊನೆಯಿಲ್ಲದ ವೈರವಿಲ್ಲದ ಹಗೆತನವಿಲ್ಲದ ಮನಸ್ಸಿನಿಂದ ಆವರಿಸಿ ವಿಹರಿಸುತ್ತೇವೆ ಎಂದು. ಹೀಗೆಯೇ ಭಿಕ್ಷುಗಳೇ, ನೀವು ಶಿಸ್ತಿನಿಂದಿರಬೇಕು.</p>
    <h2>(3) ಗಂಗಾ ಸಮಾನವಾದ ಮನಸ್ಸಿನಿಂದ</h2>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>8. ಉದಾಹರಣೆಗೆ ಭಿಕ್ಷುಗಳೇ, ಒಬ್ಬ ಮನುಷ್ಯನು ಹುಲ್ಲಿನ (ಪಂಜಿನ) ಬೆಂಕಿಯನ್ನು ತೆಗೆದುಕೊಂಡು ಬಂದಾನು. ಅವನು ಹೀಗೆ ಹೇಳಿಯಾನು- ನಾನು ಈ ಹುಲ್ಲಿನ (ಪಂಜಿನ) ಬೆಂಕಿಯಿಂದ ಗಂಗಾ ನದಿಯನ್ನು ಬೆಚ್ಚಗಾಗಿಸುತ್ತೇನೆ, ಕಾವು ಮಾಡುತ್ತೇನೆ ಎಂದು. ಅದನ್ನು ನೀವು ಏನೆಂದು ತಿಳಿಯುತ್ತೀರಿ. ಭಿಕ್ಷುಗಳೇ, ಆ ಮನುಷ್ಯನು ಹುಲ್ಲಿನ (ಪಂಜಿನ) ಬೆಂಕಿಯಿಂದ ಗಂಗಾನದಿಯನ್ನು ಬೆಚ್ಚಗಾಗಿಸುತ್ತಾನೆಯೇ? ಕಾವು ಕೊಡುತ್ತಾನೆಯೇ? ಎಂದು.</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>ಇಲ್ಲ ಭಂತೇ. ಅದಕ್ಕೇನು ಕಾರಣ? ಭಂತೇ, ಇದೇ (ಕಾರಣ). ಗಂಗಾನದಿಯು ಗಂಭೀರವಾದದ್ದು, ಅಪ್ರಮೇಯವಾದದ್ದು, ಅಲ್ಲಿ ಬೆಚ್ಚಗಾಗಿಸುವಂಥದು, ಕಾವು ಮಾಡುವುದು ಆಗುವುದಿಲ್ಲ. ಆದ್ದರಿಂದ ಆ ಮನುಷ್ಯನು ಬಳಲಿಕೆಗೆ ವಿಪತ್ತಿಗೆ ತುತ್ತಾಗುತ್ತಾನೆ ಎಂದು.</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>ಹೀಗೆಯೇ ಭಿಕ್ಷುಗಳೇ, ಬೇರೆಯವರು ಮಾತುಗಳನ್ನು ನುಡಿಯುವಾಗ ಈ ಐದು ಮಾತಿನ ರೀತಿಗಳಲ್ಲಿ ಮಾತನಾಡಬಹುದು, ಸಕಾಲಿಕವಾದದ್ದು ಅಥವಾ ಅಕಾಲಿಕವಾದದ್ದು... ಮತ್ತು ಅದನ್ನು ಆಲಂಬಿಸಿ ಎಲ್ಲಾ ಇಡೀ ಲೋಕದಲ್ಲಿನವನ್ನೂ... ವೈರವಿಲ್ಲದ ಹಗೆತನವಿಲ್ಲದ ಮನಸ್ಸಿನಿಂದ ಆವರಿಸಿ ವಿಹರಿಸುತ್ತೇವೆ ಎಂದು. ಹೀಗೆಯೇ ಭಿಕ್ಷುಗಳೇ, ನೀವು ಶಿಸ್ತಿನಿಂದಿರಬೇಕು.</p>
    <h2>(4) ಬೆಕ್ಕಿನ ಚರ್ಮದ ಚೀಲದ ಸಮಾನವಾದ ಮನಸ್ಸಿನಿಂದ</h2>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>9. ಉದಾಹರಣೆಗೆ ಭಿಕ್ಷುಗಳೇ, ಉಜ್ಜಿದ, ಚೆನ್ನಾಗಿ ಉಜ್ಜಿ, ಹದಗೊಳಿಸಿದ, ಮೃದುವಾದ, ನಯವಾದ, ಸರಸರ ಇಲ್ಲದ, ಭರಭರ ಇಲ್ಲದ (ಸದ್ದಿಲ್ಲದ) ಬೆಕ್ಕಿನ ಚರ್ಮದ ಚೀಲವಿದೆ. ಒಬ್ಬ ಮನುಷ್ಯನು ಕೋಲನ್ನು ಅಥವಾ ಮಡಕೆಯ ಬೋಕಿಯನ್ನು ತೆಗೆದುಕೊಂಡು ಬಂದಾನು. ಅವನು ಹೀಗೆ ಹೇಳಿಯಾನು- ನಾನು ಈ ಉಜ್ಜಿದ, ಚೆನ್ನಾಗಿ ಉಜ್ಜಿ, ಹದಗೊಳಿಸಿದ, ಮೃದುವಾದ, ನಯವಾದ, ಸರಸರವಿಲ್ಲದ, ಭರಭರವಿಲ್ಲದ (ಸದ್ದಿಲ್ಲದ) ಬೆಕ್ಕಿನ ಚರ್ಮದ ಚೀಲವನ್ನು ಈ ಕೋಲಿನಿಂದ ಅಥವಾ ಮಡಕೆಯ ಬೋಕಿಯಿಂದ ಸರಸರ ಸದ್ದು ಮಾಡುತ್ತೇನೆ, ಭರ ಭರ ಸದ್ದು ಮಾಡುತ್ತೇನೆ ಎಂದು. ಅದನ್ನು ನೀವು ಏನೆಂದು ತಿಳಿಯುತ್ತೀರಿ. ಭಿಕ್ಷುಗಳೇ, ಆ ಮನುಷ್ಯನು ಮರ್ದಿಸಿದ, ಚೆನ್ನಾಗಿ ಮರ್ದಿಸಿದ, ಹದಗೊಳಿಸಿದ, ಮೃದುವಾದ, ನಯವಾದ, ಸರಸರ, ಭರಭರ ಸದ್ದಿಲ್ಲದ ಬೆಕ್ಕಿನ ಚರ್ಮದ ಚೀಲವನ್ನು ಈ ಕೋಲಿನಿಂದ ಅಥವಾ ಮಡಕೆಯ ಬೋಕಿಯಿಂದ ಸರಸರ ಸದ್ದು ಮಾತುತ್ತಾನೆಯೇ, ಭರ ಭರ ಸದ್ದು ಮಾಡುತ್ತಾನೆಯೇ? ಎಂದು.</p>
    <p><a class='ref sc' id='sc30'>SC 30</a><a class='ref cscd' id='cscd30'>CSCD 30</a>ಇಲ್ಲ ಭಂತೆ. ಅದಕ್ಕೇನು ಕಾರಣ? ಭಂತೇ, ಇದೇ (ಕಾರಣ). ಬೆಕ್ಕಿನ ಚರ್ಮದ ಚೀಲವು ಉಜ್ಜಿದ್ದು, ಉಜ್ಜಿ ಚೆನ್ನಾಗಿ, ಹದಗೊಳಿಸಿದೆ, ಮೃದುವಾಗಿದೆ, ನಯವಾಗಿದೆ, ಸರಸರ ಭರಭರ ಸದ್ದಿಲ್ಲದಂತಿದೆ. ಅಲ್ಲಿ ಕೋಲಿನಿಂದ ಅಥವಾ ಮಡಕೆಯ ಬೋಕಿಯಿಂದ ಸರಸರಗೊಳಿಸುವುದು ಭರಭರಗೊಳಿಸುವುದು ಆಗುವುದಿಲ್ಲ; ಅದರಿಂದ ಆ ಮನುಷ್ಯನು ಬಳಲಿಕೆಗೆ ಹತಾಶೆಗೆ ತುತ್ತಾಗುತ್ತಾನೆ ಎಂದು.</p>
    <p><a class='ref sc' id='sc31'>SC 31</a><a class='ref cscd' id='cscd31'>CSCD 31</a>ಹೀಗೆಯೇ ಭಿಕ್ಷುಗಳೇ, ಬೇರೆಯವರು ಮಾತುಗಳನ್ನು ನುಡಿಯುವಾಗ ಈ ಐದು ಮಾತಿನ ರೀತಿಗಳಲ್ಲಿ ಮಾತನಾಡಬಹುದು- ಸಕಾಲಿಕವಾದದ್ದು ಅಥವಾ ಅಕಾಲಿಕವಾದದ್ದು... ಬೆಕ್ಕಿನ ಚರ್ಮದ ಚೀಲದ ಮೃದು ಸಮಾನವಾದ ಚಿತ್ತದಿಂದ ವಿಪುಲವಾದ ಹಿಗ್ಗಿದ, ಕೊನೆಯಿಲ್ಲದ, ವೈರವಿಲ್ಲದ, ಹಗೆತನವಿಲ್ಲದ ಮನಸ್ಸಿನಿಂದ ಆವರಿಸಿ ವಿಹರಿಸುತ್ತೇವೆ ಎಂದು. ಹೀಗೆಯೇ ಭಿಕ್ಷುಗಳೇ, ನೀವು ಶಿಸ್ತಿನಿಂದಿರಬೇಕು.</p>
    <h2>(5) ಗರಗಸದ ಉಪಮೆ</h2>
    <p><a class='ref sc' id='sc32'>SC 32</a><a class='ref cscd' id='cscd32'>CSCD 32</a>10. ಮತ್ತು ಭಿಕ್ಷುಗಳೇ, ಎರಡೂ ಕಡೆ ಕೋಲುಳ್ಳ ಗರಗಸದಿಂದ ಕಳ್ಳನು ಅಂಗಾಂಗಗಳನ್ನು ಬಿಡಿಬಿಡಿಯಾಗಿ ಕತ್ತರಿಸುತ್ತಾನೆ. ಆಗಲೂ ಕೂಡ, ಯಾರ ಮನಸ್ಸು ದೂಷಿತವೋ ಅವನು ನನ್ನ ಅನುಶಾಸನವನ್ನು ಅನುಸರಿಸುವವನಲ್ಲ. ಆಗಲೂ ಕೂಡ ಭಿಕ್ಷುಗಳೇ, ಹೀಗೆ ಶಿಸ್ತಿನಿಂದಿರಬೇಕು. ನನ್ನ ಮನಸ್ಸು ಬದಲಾ(ಹಾಳು)ಗುವುದೇ ಇಲ್ಲ... ಎಂದು. ಹೀಗೆಯೇ ಭಿಕ್ಷುಗಳೇ, ನೀವು ಶಿಸ್ತಿನಿಂದಿರಬೇಕು.</p>
    <p><a class='ref sc' id='sc33'>SC 33</a><a class='ref cscd' id='cscd33'>CSCD 33</a>11. ಮತ್ತು ಭಿಕ್ಷುಗಳೇ, ನೀವು ಈ ಕಕಚೂಪಮ (ಗರಗಸದ ಉಪಮೆ)ಯನ್ನು ಉಪದೇಶವಾಗಿ ಮನಸ್ಸಿನಲ್ಲಿ (ಧರಿಸಿ) ಮತ್ತೆ ಮತ್ತೆ ತಂದುಕೊಳ್ಳಿ. ಭಿಕ್ಷುಗಳೇ, ನೀವು ಸಹಿಸಲಾಗದೇ ಇರುವ ಕಿರಿದಾದ ಅಥವಾ ಹಿರಿದಾದ ಉಪದೇಶದ ಹಾದಿಯನ್ನು ಕಾಣುತ್ತೀರೇನು? ಎಂದು.</p>
    <p><a class='ref sc' id='sc34'>SC 34</a><a class='ref cscd' id='cscd34'>CSCD 34</a>ಇಲ್ಲ ಭಂತೇ.</p>
    <p><a class='ref sc' id='sc35'>SC 35</a><a class='ref cscd' id='cscd35'>CSCD 35</a>ಆದ್ದರಿಂದ ಇಲ್ಲಿ ಭಿಕ್ಷುಗಳೇ, ಈ ಕಕಚೂಪಮವನ್ನು ಉಪದೇಶವಾಗಿ ಮನಸ್ಸಿನಲ್ಲಿ (ಧರಿಸಿ) ಮತ್ತೆ ಮತ್ತೆ ತಂದುಕೊಳ್ಳಿ. ಅದು ದೀರ್ಘಕಾಲ ಹಿತವನ್ನು, ಸುಖವನ್ನು ಕೊಡುತ್ತದೆ ಎಂದು.</p>
    <p><a class='ref sc' id='sc36'>SC 36</a><a class='ref cscd' id='cscd36'>CSCD 36</a>ಭಗವಾನರು ಹೀಗೆ ಹೇಳಿದರು. ಸ್ಫೂರ್ತಿ ಗೊಂಡ ಆ ಭಿಕ್ಷುಗಳು ಭಗವಾನರ ಮಾತನ್ನು ಅಭಿನಂದಿಸಿದರು.</p>
    <h2>ಇಲ್ಲಿಗೆ ಗರಗಸದ ಉಪಮೆ ಸುತ್ತ ಮುಗಿಯಿತು</h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>