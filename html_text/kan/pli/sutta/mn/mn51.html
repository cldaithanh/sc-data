<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 51: ಕಂದರಕ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn51' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>1. ಗೃಹಪತಿ ವಗ್ಗ</li>
      </ul>
      <h1 class='sutta-title'>51. ಕಂದರಕ ಸುತ್ತ</h1>
    </header>

    <h2>ಕಂದರಕ ಸುತ್ತ</h2>
    <h2>1. ಪರಿವ್ರಾಜಕ ಕಂದರಕನ ಉದ್ಗಾರ</h2>
    <p><a class='ref sc' id='sc1'>SC 1</a><a class='ref cscd' id='cscd1'>CSCD 1</a><span class='evam'>ಹೀಗೆ ನಾನು ಕೇಳಿದ್ದೇನೆ.</span> ಒಂದುಸಲ ಭಗವಾನರು ಗಗ್ಗರಾ ಕೊಳದ ಬದಿಯ ಚಂಪಾ ಎಂಬಲ್ಲಿ ದೊಡ್ಡದಾದ ಭಿಕ್ಷುಗಳ ಸಂಘದೊಂದಿಗೆ ತಂಗಿದ್ದರು. ಆಗ ಪೆಸ್ಸ ಎಂಬ ಮಾವಟಿಗನ ಮಗನು ಮತ್ತು ಪರಿವ್ರಾಜಕ ಕಂದರಕನು ಎಲ್ಲಿ ಭಗವಾನರಿದ್ದರೋ ಅಲ್ಲಿಗೆ ಬಂದರು; ಬಳಿಗೆ ಬಂದ ನಂತರ ಮಾವಟಿಗನ ಮಗ ಪೆಸ್ಸ ಭಗವಾನರಿಗೆ ನಮಿಸಿ ಒಂದೆಡೆ ಕುಳಿತುಕೊಂಡನು. ಆದರೆ ಪರಿವ್ರಾಜಕ ಕಂದರಕನು ಭಗವಾನರೊಂದಿಗೆ ಕುಶಲದ ಮಾತನಾಡಿದನು. ಕುಶಲದ ಮಾತುಗಳನ್ನು ಮುಗಿಸಿ ಒಂದೆಡೆ ನಿಂತುಕೊಂಡನು. ಹೀಗೆ ಒಂದೆಡೆ ನಿಂತ ಪರಿವ್ರಾಜಕ ಕಂದರಕನು ಶಾಂತವಾಗಿ ಪ್ರಶಾಂತವಾಗಿದ್ದ ಭಿಕ್ಷುಗಳ ಸಮೂಹವನ್ನು ಸುತ್ತಲೂ ಕಂಡು ಭಗವಾನರಿಗೆ ಹೀಗೆ ಹೇಳಿದನು- ಪೂಜ್ಯ ಗೌತಮರೇ, ಆಶ್ಚರ್ಯ, ಪೂಜ್ಯ ಗೌತಮರೇ ಅದ್ಭುತ, ಯಾವ ವಿಧವಾಗಿ ಪೂಜ್ಯ ಗೌತಮರಿಂದ ಸರಿದಾರಿಯಲ್ಲಿ ಈ ಭಿಕ್ಷು ಸಂಘವು ನಡೆಸಲ್ಪಟ್ಟಿರುವುದು ಕಾಣುತ್ತಿದೆ! ಪೂಜ್ಯ ಗೌತಮರೇ, ಇದೇರೀತಿಯಾಗಿ ಕೂಡ ಹಿಂದೆ ಕಳೆದುಹೋದ ಭೂತಕಾಲದಲ್ಲಿ ಅರಹಂತರೂ ಸಮ್ಯಕ್ಸಂಬುದ್ಧರೂ ಆದ ಆ ಭಗವಾನರುಗಳು ಈ ರೀತಿಯಲ್ಲಿಯೇ ಭಿಕ್ಷು ಸಂಘವನ್ನು ಈ ವಿಧವಾಗಿ ಉತ್ಕೃಷ್ಟವಾದ ಸರಿದಾರಿಯಲ್ಲಿ ನಡೆಸಿರಬಹುದು- ಹೇಗೆಂದರೆ ಯಾವ ರೀತಿಯಲ್ಲಿ ಪೂಜ್ಯ ಗೌತಮರು ಈಗ ಭಿಕ್ಷು ಸಂಘವನ್ನು ಸರಿದಾರಿಯಲ್ಲಿ ನಡೆಸುವಂತೆ. ಪೂಜ್ಯ ಗೌತಮರೇ, ಇದೇರೀತಿಯಾಗಿ ಕೂಡ ಮುಂದೆ ಬರುವ ಭವಿಷ್ಯತ್ಕಾಲದಲ್ಲಿ ಅರಹಂತರೂ ಸಮ್ಯಕ್ ಸಂಬುದ್ಧರೂ ಆದ ಭಗವಾನರುಗಳು ಈ ರೀತಿಯಲ್ಲಿಯೇ ಭಿಕ್ಷು ಸಂಘವನ್ನು ಈ ವಿಧವಾಗಿ ಉತ್ಕೃಷ್ಟವಾದ ಸರಿದಾರಿಯಲ್ಲಿ ನಡೆಸಬಹುದು- ಹೇಗೆಂದರೆ ಯಾವ ರೀತಿಯಲ್ಲಿ ಪೂಜ್ಯ ಗೌತಮರು ಈಗ ಭಿಕ್ಷು ಸಂಘವನ್ನು ಸರಿದಾರಿಯಲ್ಲಿ ನಡೆಸಿರುವಂತೆ.</p>
    <p><a class='ref sc' id='sc2'>SC 2</a><a class='ref cscd' id='cscd2'>CSCD 2</a>2. ಹಾಗೆಯೇ ಕಂದರಕ, ಹಾಗೆಯೇ ಕಂದರಕ, ಇದೇ ರೀತಿಯಾಗಿ ಕೂಡ ಹಿಂದೆ ಕಳೆದುಹೋದ ಭೂತಕಾಲದಲ್ಲಿ ಅರಹಂತರೂ ಸಮ್ಯಕ್ ಸಂಬುದ್ಧರೂ ಆದ ಆ ಭಗವಾನರುಗಳು ಈ ರೀತಿಯಲ್ಲಿಯೇ ಆಗಿನ ಭಿಕ್ಷು ಸಂಘವನ್ನು ಉತ್ಕೃಷ್ಟವಾದ ಸರಿದಾರಿಯಲ್ಲಿ ನಡೆಸಿರುವರು. ಹೇಗೆಂದರೆ ಯಾವ ರೀತಿಯಲ್ಲಿ ನಾನು ಈಗ ಭಿಕ್ಷು ಸಂಘವನ್ನು ಸರಿದಾರಿಯಲ್ಲಿ ನಡೆಸಿರುವಂತೆ. ಕಂದರಕ, ಇದೇ ರೀತಿಯಾಗಿ ಕೂಡ ಮುಂದೆ ಬರುವ ಭವಿಷ್ಯತ್ಕಾಲದಲ್ಲಿ ಅರಹಂತರೂ ಸಮ್ಯಕ್ ಸಂಬುದ್ಧರುಗಳೂ ಆದ ಆ ಭಗವಾನರುಗಳು ಈ ರೀತಿಯಲ್ಲಿಯೇ ಮುಂದಿನ ಭಿಕ್ಷು ಸಂಘವನ್ನು ಉತ್ಕೃಷ್ಟವಾದ ಸರಿದಾರಿಯಲ್ಲಿ ನಡೆಸುವರು- ಹೇಗೆಂದರೆ ಯಾವ ರೀತಿಯಲ್ಲಿ ನಾನು ಈಗ ಭಿಕ್ಷು ಸಂಘವನ್ನು ಸರಿದಾರಿಯಲ್ಲಿ ನಡೆಸಿರುವಂತೆ.</p>
    <p><a class='ref sc' id='sc3'>SC 3</a><a class='ref cscd' id='cscd3'>CSCD 3</a>ಕಂದರಕ, ಈ ಭಿಕ್ಷು ಸಂಘದಲ್ಲಿ ಅರಹಂತರಾದವರು, ಆಸವಗಳನ್ನು ಕ್ಷಯಿಸಿದವರು, ಪೂರ್ಣವಾದ ಬದುಕನ್ನು ಬದುಕಿರುವವರು, ಮಾಡಬೇಕಾದ್ದನ್ನು ಮಾಡಿರುವವರು, ಹೊರೆಯನ್ನು ಇಳಿಸಿರುವವರು, ಪರಮ ಗುರಿಯನ್ನು ಸಾಧಿಸಿರುವವರು, ಹುಟ್ಟುವಿಕೆಯ ಸಂಕೋಲೆಗಳನ್ನು ನಾಶ ಮಾಡಿದವರು, ಸಮ್ಯಕ್ ದೃಷ್ಟಿ ಪಡೆದವರಾಗಿ ವಿಮುಕ್ತರಾದವರು, ಇಂತಹ ಎಲ್ಲ ಭಿಕ್ಷುಗಳು ಇದ್ದಾರೆ. ಕಂದರಕ, ಈ ಭಿಕ್ಷು ಸಂಘದಲ್ಲಿ ಪರಮ್ಯದ ಕಲಿಕೆಯಲ್ಲಿರುವವರು ನಿರಂತರವಾಗಿ ಶೀಲಾಭ್ಯಾಸದಲ್ಲಿ ನಿಷ್ಠರಾದವರು, ನಿರಂತರವಾಗಿ ಒಳ್ಳೆಯ ನಡತೆಯಲ್ಲಿ ನಿಷ್ಠರಾದವರು; ಅವರು ನಾಲ್ಕು ರೀತಿಯ ಜಾಗ್ರತಾಧಾರದ (ಸತಿಪಟ್ಠಾನ) ಮಾನಸಿಕ ಸ್ಥಿತಿಯಲ್ಲಿ ನೆಲೆಗೊಂಡವರು ಅಂತಹ ಭಿಕ್ಷುಗಳೂ ಇದ್ದಾರೆ.4 ಆ ನಾಲ್ಕು ಯಾವುವು? ಕಂದರಕ, ಇಲ್ಲಿ ಭಿಕ್ಷುವು ಶರೀರವನ್ನು ಶರೀರವೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಸೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತಾನೆ; ಅನುಭವಗಳನ್ನು ಅನುಭವವೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಸೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತಾನೆ; ಮನಸ್ಸನ್ನು ಮನಸ್ಸೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಶೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತಾನೆ; ಮಾನಸಿಕ ವಿಷಯಗಳನ್ನು ಮಾನಸಿಕ ವಿಷಯಗಳೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಸೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತಾನೆ ಎಂದು.</p>
    <h2>2. ಹೇಳಬೇಕೆಂದರೆ ಮಾನವರೆ ಒಂದು ತೊಡಕು</h2>
    <p><a class='ref sc' id='sc4'>SC 4</a><a class='ref cscd' id='cscd4'>CSCD 4</a>3. ಹೀಗೆ ಹೇಳಿದ ಮೇಲೆ ಮಾವಟಿಗನ ಮಗ ಪೆಸ್ಸ ಭಗವಾನರಿಗೆ ಹೀಗೆ ಹೇಳಿದನು- ಆಶ್ಚರ್ಯವು ಭಂತೆ, ಅದ್ಭುತವು ಭಂತೆ! ಭಂತೇ, ಭಗವಾನರಿಂದ ಈ ನಾಲ್ಕು ಜಾಗ್ರತಾಧಾರ ಸ್ಥಿತಿಗಳು ಜೀವಿಗಳ ಪರಿಶುದ್ಧಿಗಾಗಿ, ಶೋಕ ಮತ್ತು ಕ್ರಂದನಗಳನ್ನು ದಾಟುವುದಕ್ಕಾಗಿ, ದುಃಖ ದುಮ್ಮಾನಗಳನ್ನು ಅಂತ್ಯಗೊಳಿಸುವುದಕ್ಕಾಗಿ, ಜ್ಞಾನವನ್ನು ಹೆಚ್ಚಿಸಿಕೊಳ್ಳುವುದಕ್ಕಾಗಿ, ನಿಬ್ಬಾನವನ್ನು ಸಾಕ್ಷಾತ್ಕರಿಸುವುದಕ್ಕಾಗಿ, ಚೆನ್ನಾಗಿ ತಿಳಿಸಲ್ಪಟ್ಟಿದೆ. ಭಂತೇ, ನಾವುಗಳು ಕೂಡ ಆಗಾಗ್ಗೆ ಕಾಲಕಾಲಕ್ಕೆ ಬಿಳಿಯ ಬಟ್ಟೆಯನ್ನು ಧರಿಸಿದವರಾಗಿ, ಈ ನಾಲ್ಕು ವಿಧದ ಜಾಗ್ರತಾಧಾರ ಸ್ಥಿತಿಗಳಲ್ಲಿ ಮನಸ್ಸನ್ನು ಸುಪ್ರತಿಷ್ಠಿತವಾಗಿಸಿ ಜೀವಿಸುತ್ತೇವೆ. ಭಂತೇ, ಇಲ್ಲಿ ನಾವುಗಳು ಶರೀರವನ್ನು ಶರೀರವೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಸೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತೇವೆ; ಅನುಭವಗಳನ್ನು ಅನುಭವಗಳೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಸೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತೇವೆ; ಮನಸ್ಸನ್ನು ಮನಸ್ಸೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಸೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತೇವೆ; ಮನೋ ವಿಷಯಗಳನ್ನು ಮನೋ ವಿಷಯಗಳೆಂದೇ ಮನನಗೊಂಡು ಉತ್ಸಾಹದಿಂದ ಪ್ರಜ್ಞಾಧಾರ ಎಚ್ಚರಿಕೆಯಿಂದ ಜಾಗ್ರತೆಯಿಂದ ಲೋಕದ ಬಗೆಗಿನ ದುರಾಸೆ ದುಮ್ಮಾನಗಳನ್ನು ತೊಲಗಿಸಿ ನೆಲೆಗೊಳ್ಳುತ್ತೇವೆ. ಆಶ್ಚರ್ಯವು ಭಂತೆ, ಅದ್ಭುತವು ಭಂತೆ! ಭಂತೆ, ಭಗವಾನರು ಹೀಗಿರುವ ಮಾನವನ ಈ ತೊಡಕುಗಳಲ್ಲೂ, ಮಾನವನ ಈ ಕುಟಿಲತನಗಳಲ್ಲೂ, ಮಾನವನ ಈ ಮೋಸಗಳಲ್ಲೂ, ಇಂತಹ ವರ್ತಮಾನ ಕಾಲದಲ್ಲೂ ಜೀವಿಗಳ ಹಿತ ಮತ್ತು ಅಹಿತಗಳನ್ನು ತಿಳಿದಿರುವರು. ಭಂತೆ, ಹೇಳುವುದಾದರೆ ಈ ಮಾನವರೇ ಒಂದು ತೊಡಕು. ಆದರೆ ಭಂತೆ, ಈ ಪಶು ಪ್ರಾಣಿಗಳು ಬಹಳ ಸರಳ. ಭಂತೆ, ನಾನು ಒಂದು ಪಳಗುತ್ತಿರುವ ಆನೆಯನ್ನು ಹೀಗೆ ನಡೆಸಬಲ್ಲೆ, ಅಂದರೆ, ಚಂಪಾದಿಂದ ಹೊರಟು [ನಗರದ್ವಾರ] ಮತ್ತೆ ಹಿಂದಿರುಗಿ ಬರುವಷ್ಟು ಕಡಿಮೆ ಸಮಯದಲ್ಲಿ ವಂಚಿಸುವ ಮರೆಮಾಚುವ ಕಪಟತನದ ಠಕ್ಕಿನಂತಹ ಎಲ್ಲವೂ ಅದರಲ್ಲಿ ಉಂಟಾಗುವಂತೆ ಮಾಡಬಲ್ಲೆ. ಆದರೆ ಭಂತೆ, ನಮ್ಮ ಸೇವಕರು ಅಥವಾ ದೂತರುಗಳು ಅಥವಾ ಕೆಲಸದಾಳುಗಳು ತಮ್ಮ ಶರೀರದ ಮೂಲಕವಾಗಿ ಬೇರೇನೊ ಮಾಡುತ್ತ, ಮಾತಿನ ಮೂಲಕ ಬೇರೇನೊ ಮಾಡುತ್ತ ಮತ್ತು ಮನಸ್ಸಿನಿಂದ ಮತ್ತೂ ಬೇರೆಯದೇ ಆಗಿರುತ್ತಾರೆ. ಆಶ್ಚರ್ಯ ಭಂತೆ, ಅದ್ಭುತ ಭಂತೆ! ಭಂತೆ, ಭಗವಾನರು ಹೀಗಿರುವ ಮಾನವನ ಈ ತೊಡಕುಗಳಲ್ಲೂ ಇಂತಹ ವರ್ತಮಾನ ಕಾಲದಲ್ಲೂ ಜೀವಿಗಳ ಹಿತ ಮತ್ತು ಅಹಿತಗಳನ್ನು ತಿಳಿದಿರುವರು. ಭಂತೆ, ಹೇಳುವುದಾದರೆ, ಈ ಮಾನವರೇ ಒಂದು ತೊಡಕು; ಆದರೆ ಭಂತೆ, ಈ ಪಶು ಪ್ರಾಣಿಗಳು ಬಹಳ ಸರಳ ಎಂದು.</p>
    <h2>3. ನಾಲ್ಕು ವಿಧದ ವ್ಯಕ್ತಿಗಳು</h2>
    <p><a class='ref sc' id='sc5'>SC 5</a><a class='ref cscd' id='cscd5'>CSCD 5</a>4. ಹಾಗೆಯೇ ಇದೆ ಪೆಸ್ಸ, ಹೇಳುವುದಾದರೆ ಈ ಮಾನವರು ಒಂದು ತೊಡಕು; ಪೆಸ್ಸ, ಈ ಪಶು ಪ್ರಾಣಿಗಳು ಬಹಳ ಸರಳ. ಪೆಸ್ಸ, ಈ ಲೋಕದಲ್ಲಿ ನಾಲ್ಕು ವಿಧದ ವ್ಯಕ್ತಿಗಳು ಜೀವಿಸಿರುವುದು ಕಂಡುಬರುತ್ತದೆ. ಯಾವುದದು ನಾಲ್ಕು ವಿಧ? ಪೆಸ್ಸ, ಇಲ್ಲಿ ಯಾರೊಬ್ಬ ವ್ಯಕ್ತಿ ತನ್ನನ್ನು ತಾನೇ ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತಾನು ಪೀಡನೆ ಅನುಭವಿಸುತ್ತಾನೆ; ಪೆಸ್ಸ, ಮತ್ತೆ ಇಲ್ಲಿ ಯಾರೊಬ್ಬ ವ್ಯಕ್ತಿ ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ; ಪೆಸ್ಸ, ಮತ್ತೆ ಇಲ್ಲಿ ಯಾರೊಬ್ಬ ವ್ಯಕ್ತಿ ತನ್ನನ್ನು ತಾನೇ ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ, ಮತ್ತು ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ; ಪೆಸ್ಸ ಮತ್ತೆ ಇಲ್ಲಿ ಯಾರೊಬ್ಬ ವ್ಯಕ್ತಿ ತನ್ನನ್ನು ತಾನು ಪೀಡಿಸಿಕೊಳ್ಳದಂತಹ ಮನಸ್ಸುಳ್ಳವನಾಗಿ ತಾನು ಪೀಡನೆ ಅನುಭವಿಸುವುದಿಲ್ಲ ಮತ್ತು ಬೇರೆಯವರನ್ನು ಪೀಡಿಸುವಂತಹ ಮನಸ್ಸಿಲ್ಲದವನಾಗಿ ಬೇರೆಯವರನ್ನು ಪೀಡಿಸುವುದಿಲ್ಲ. ಆದ್ದರಿಂದ ತನ್ನನ್ನು ತಾನು ಪೀಡಿಸಿಕೊಳ್ಳದಿರುವ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮಾನಸಿಕ ದೃಷ್ಟಿಯನ್ನು ಹೊಂದಿರುವುದರಿಂದಾಗಿ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ ಉಪಶಮನ ಪಡೆದವನಾಗಿ, ತಣ್ಣಗಾಗಿಸಿದವನಾಗಿ ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಂತೆ ಅಂತಹ ಸುಖವನ್ನು ಅನುಭವಿಸುತ್ತಾನೆ.7 ಪೆಸ್ಸ, ಇವರುಗಳಲ್ಲಿ ಈ ನಾಲ್ಕು ವಿಧದ ವ್ಯಕ್ತಿಗಳಲ್ಲಿ ಯಾವ ವಿಧದ ವ್ಯಕ್ತಿಯನ್ನು ನಿನ್ನ ಮನಸ್ಸು ಸರಿಯೆಂದು ಒಪ್ಪುತ್ತದೆ?</p>
    <p><a class='ref sc' id='sc6'>SC 6</a><a class='ref cscd' id='cscd6'>CSCD 6</a>ಭಂತೆ, ನನಗೆ ಯಾವ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತಾನು ಪೀಡನೆಯನ್ನು ಅನುಭವಿಸುತ್ತಾನೆ, ಅಂತಹ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿಯೆಂದು ಒಪ್ಪುವುದಿಲ್ಲ. ಭಂತೆ, ಮತ್ತೆ ನನಗೆ ಯಾವ ವ್ಯಕ್ತಿಯು ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ, ಅಂತಹ ವ್ಯಕ್ತಿಯನ್ನು ಕೂಡ ನನ್ನ ಮನಸ್ಸು ಸರಿ ಎಂದು ಒಪ್ಪುವುದಿಲ್ಲ. ಭಂತೇ, ಮತ್ತೆ ಯಾವ ವ್ಯಕ್ತಿಯು ತನ್ನನ್ನು ತಾನೇ ಪೀಡಿಸುವಂತಹ ಮನಸ್ಸುಳ್ಳವನಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ ಮತ್ತು ಬೇರೆಯವರನ್ನು ಪೀಡಿಸುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ, ಅಂತಹ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪುವುದಿಲ್ಲ. ಆದರೆ ಭಂತೆ, ನನಗೆ ಯಾರೊಬ್ಬ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳದಂತಹ ಮನಸ್ಸುಳ್ಳವನಾಗಿ ತಾನು ತನಗೆ ಪೀಡಿಸಿಕೊಳ್ಳುವುದಿಲ್ಲ, ಬೇರೆಯವರನ್ನು ಪೀಡಿಸುವಂತಹ ಮನಸ್ಸಿಲ್ಲದವನಾಗಿ ಬೇರೆಯವರನ್ನು ಪೀಡಿಸುವುದಿಲ್ಲ, ಅದರಿಂದಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳದಿರುವ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮಾನಸಿಕ ದೃಷ್ಟಿಯನ್ನು ಹೊಂದಿರುವುದರಿಂದಾಗಿ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ ಶಮನ ಪಡೆದವನಾಗಿ ತಣ್ಣಗಾಗಿಸಿದವನಾಗಿ ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಂತೆ, ಅಂತಹ ಸುಖವನ್ನು ಅನುಭವಿಸುತ್ತಾನೆ. ಈ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿಯೆಂದು ಒಪ್ಪುತ್ತದೆ.</p>
    <p><a class='ref sc' id='sc7'>SC 7</a><a class='ref cscd' id='cscd7'>CSCD 7</a>5. ಪೆಸ್ಸ, ಆದರೆ ಏಕೆ ಆ ಮೂರು ವಿಧದ ವ್ಯಕ್ತಿಗಳನ್ನು ನಿನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ? ಎಂದು.</p>
    <p><a class='ref sc' id='sc8'>SC 8</a><a class='ref cscd' id='cscd8'>CSCD 8</a>ಭಂತೆ, ಯಾವ ವ್ಯಕ್ತಿಯು ತನ್ನನ್ನೇ ತಾನು ಪೀಡಿಸುವ ಮನಸ್ಸುಳ್ಳವನಾಗಿದ್ದು, ತನಗೆ ತಾನೇ ಪೀಡನೆ ಅನುಭವಿಸುತ್ತಾನೆ. ಅವನು ತನಗೆ ತಾನು ಸುಖವನ್ನು ಬಯಸುವಂತಹವನೂ ಮತ್ತು ದುಃಖದಲ್ಲಿ ಮುದುರಿ ಹೋಗುವಂತಹವನೂ ಆಗಿದ್ದರೂ ಕೂಡ ಅವನು ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ, ಹಿಂಸಿಸಿಕೊಳ್ಳುತ್ತಾನೆ- ಇದರಿಂದಾಗಿ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ. ಭಂತೇ, ಯಾವ ವ್ಯಕ್ತಿಯು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗಿದ್ದು ಬೇರೆಯವರನ್ನು ಪೀಡಿಸುತ್ತಾನೆ, ಬೇರೆಯವರೂ ಸುಖವನ್ನು ಬಯಸುವಂತಹವರೂ ಮತ್ತು ದುಃಖದಲ್ಲಿ ಮುದುರಿಹೋಗುವಂತಹವರಾಗಿದ್ದರೂ ಕೂಡ ಅವನು ಅವರನ್ನು ಪೀಡಿಸುತ್ತಾನೆ, ಹಿಂಸಿಸುತ್ತಾನೆ- ಇದರಿಂದಾಗಿ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ. ಭಂತೇ, ಯಾವ ವ್ಯಕ್ತಿಯು ತನ್ನನ್ನು ತಾನೇ ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗಿ ತನ್ನನ್ನು ತಾನು ಪೀಡಿಸಿಕೊಳ್ಳುತ್ತಾನೆ- ಮತ್ತು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ. ಆದರೆ ಅವನೂ ಮತ್ತು ಬೇರೆಯವರೂ ಸುಖವನ್ನು ಬಯಸುವಂತಹವರೂ ಮತ್ತು ದುಃಖದಲ್ಲಿ ಮುದುರಿ ಹೋಗುವಂತಹವರೂ ಆಗಿದ್ದರೂ ಕೂಡ ಪೀಡನೆ ಅನುಭವಿಸುತ್ತಾರೆ, ಹಿಂಸಿಸಿಕೊಳ್ಳುತ್ತಾರೆ- ಇದರಿಂದಾಗಿ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುವುದಿಲ್ಲ. ಭಂತೇ, ಯಾವ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನಾಗದೆ ತನಗೆ ತಾನು ಪೀಡನೆ ಅನುಭವಿಸುವುದಿಲ್ಲ ಮತ್ತು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗದೆ ಬೇರೆಯವರನ್ನು ಪೀಡಿಸುವುದಿಲ್ಲ. ಆದರೆ ಅವನೂ ಮತ್ತು ಬೇರೆಯವರೂ ಸುಖವನ್ನು ಬಯಸುವಂತಹವರೂ ಮತ್ತು ದುಃಖದಲ್ಲಿ ಮುದುರಿ ಹೋಗುವಂತಹವರೂ ಆಗಿದ್ದು ಪೀಡನೆ ಅನುಭವಿಸುವುದಿಲ್ಲ, ಹಿಂಸಿಸಿಕೊಳ್ಳುವುದಿಲ್ಲ- ಇದರಿಂದಾಗಿ ಆ ವಿಧದ ವ್ಯಕ್ತಿಯನ್ನು ನನ್ನ ಮನಸ್ಸು ಸರಿ ಎಂದು ಒಪ್ಪಿಕೊಳ್ಳುತ್ತದೆ. ಆದರೆ ಭಂತೆ, ಈಗ ನಾವು ಹೋಗಬೇಕಾಗಿದೆ; ನಮ್ಮ ಕೆಲಸ ಹಾಗು ಮಾಡಬೇಕಾದ್ದು ಬಹಳ ಇದೆ ಎಂದು.</p>
    <p><a class='ref sc' id='sc9'>SC 9</a><a class='ref cscd' id='cscd9'>CSCD 9</a>ಪೆಸ್ಸ, ಈ ಸಮಯಕ್ಕೆ ನಿನಗೆ ಸರಿಯೆನಿಸಿದ ಕೆಲಸವನ್ನು ನೀನು ಮಾಡು ಎಂದು.</p>
    <p><a class='ref sc' id='sc10'>SC 10</a><a class='ref cscd' id='cscd10'>CSCD 10</a>ಆಗ ಮಾವಟಿಗನ ಮಗನಾದ ಪೆಸ್ಸನು ಭಗವಾನರ ಮಾತುಗಳಿಂದ ಆನಂದಗೊಂಡು ಅನುಮೋದಿಸುತ್ತ, ಆಸನದಿಂದೆದ್ದು ಭಗವಾನರಿಗೆ ನಮಸ್ಕರಿಸಿ ಪ್ರದಕ್ಷಿಣೆ ಮಾಡಿ ನಂತರ ಹೊರಹೊರಟನು.</p>
    <h2>4. ನಾಲ್ಕು ವಿಧದ ವ್ಯಕ್ತಿಗಳ ವಿವರ ವಿವರಣೆ</h2>
    <p><a class='ref sc' id='sc11'>SC 11</a><a class='ref cscd' id='cscd11'>CSCD 11</a>6. ಆಗ ಭಗವಾನರು ಮಾವಟಿಗನ ಮಗ ಪೆಸ್ಸನು ಹೊರಟುಹೋದ ಬಳಿಕ ಭಿಕ್ಷುಗಳನ್ನು ಕರೆದರು- ಭಿಕ್ಷುಗಳೇ, ಮಾವಟಿಗನ ಮಗ ಪೆಸ್ಸನು ಪಂಡಿತ; ಭಿಕ್ಷುಗಳೇ, ಮಾವಟಿಗನ ಮಗ ಪೆಸ್ಸನು ಜ್ಞಾನಿಯೂ! ಭಿಕ್ಷುಗಳೇ, ಒಂದುವೇಳೆ ಮಾವಟಿಗನ ಮಗ ಪೆಸ್ಸನು ಇನ್ನೂ ಸ್ವಲ್ಪಕಾಲ ಕುಳಿತಿದ್ದು ನಾನು ತಿಳಿಸುವ ಈ ನಾಲ್ಕು ವಿಧದ ವ್ಯಕ್ತಿಗಳ ವಿವರಣಾತ್ಮಕವಾದ ವಿಶ್ಲೇಷಣೆಯನ್ನು ಕೇಳಿದ್ದೇ ಆದರೆ ಅವನು ಇನ್ನೂ ಹೆಚ್ಚಿನ ಲಾಭಕ್ಕೆ ಭಾಗಿಯಾಗುತ್ತಿದ್ದ. ಭಿಕ್ಷುಗಳೇ, ಆದರೂ ಕೂಡ ಇರುವ ಸಮಯದಲ್ಲೇ ಮಾವಟಿಗನ ಮಗ ಪೆಸ್ಸನು ಹೆಚ್ಚಿನ ಲಾಭಕ್ಕೆ ಭಾಗಿಯಾಗಿದ್ದಾನೆ.</p>
    <p><a class='ref sc' id='sc12'>SC 12</a><a class='ref cscd' id='cscd12'>CSCD 12</a>ಭಗವಾನರೇ, ಈಗ ಸರಿಯಾದ ಕಾಲವಾಗಿದೆ, ಸುಗತರೇ, ಈಗ ಸರಿಯಾದ ಕಾಲವಾಗಿದೆ, ಭಗವಾನರು ಈ ನಾಲ್ಕು ವಿಧದ ವ್ಯಕ್ತಿಗಳ ವಿವರಣಾತ್ಮಕವಾದ ವಿಶ್ಲೇಷಣೆಯನ್ನು ತಿಳಿಸುವುದಕ್ಕೆ ಭಗವಾನರಿಂದ ಕೇಳಿಕೊಂಡು ಭಿಕ್ಷುಗಳು ಗ್ರಹಿಸಿಟ್ಟುಕೊಳ್ಳುತ್ತಾರೆ ಎಂದು.</p>
    <p><a class='ref sc' id='sc13'>SC 13</a><a class='ref cscd' id='cscd13'>CSCD 13</a>ಹಾಗಾದರೆ ಭಿಕ್ಷುಗಳೇ, ಕೇಳಿ, ಚೆನ್ನಾಗಿ ಮನಸ್ಸಿನಲ್ಲಿ ಗ್ರಹಿಸಿ, ತಿಳಿಸಿಹೇಳುತ್ತೇನೆ ಎಂದು.</p>
    <p><a class='ref sc' id='sc14'>SC 14</a><a class='ref cscd' id='cscd14'>CSCD 14</a>ಆಗಲಿ ಭಂತೆ ಎಂದು ಆ ಭಿಕ್ಷುಗಳು ಭಗವಾನರಿಗೆ ಉತ್ತರಿಸಿದರು. ಭಗವಾನರು ಹೀಗೆ ಹೇಳಿದರು-</p>
    <h2>(ಕ) ತನಗೆ ತಾನೇ ಪೀಡಿಸಿಕೊಳ್ಳುವ ವ್ಯಕ್ತಿ</h2>
    <p><a class='ref sc' id='sc15'>SC 15</a><a class='ref cscd' id='cscd15'>CSCD 15</a>7. ಭಿಕ್ಷುಗಳೇ, ಯಾವ ವಿಧದ ವ್ಯಕ್ತಿಯು ತನಗೆ ತಾನು ಪೀಡಿಸಿಕೊಳ್ಳುತ್ತಾನೆ ಮತ್ತು ತನಗೆ ತಾನು ಪೀಡಿಸಿಕೊಳ್ಳುವಂತಹ ಮನಸ್ಸುಳ್ಳವನು?9 ಭಿಕ್ಷುಗಳೇ, ಇಲ್ಲಿ ಒಬ್ಬ ವ್ಯಕ್ತಿಯು ಬಟ್ಟೆ ಧರಿಸದವನಾಗುತ್ತಾನೆ. ಆಚಾರಹೀನನಾಗುತ್ತಾನೆ (ಊಟದ ನಂತರ) ಕೈಯನ್ನು ನೆಕ್ಕುವವನಾಗುತ್ತಾನೆ. ಕರೆದರೆ ಬರದವನಾಗುತ್ತಾನೆ, ನಿಲ್ಲೆಂದರೆ ನಿಲ್ಲದವನಾಗುತ್ತಾನೆ. ಅವನಿಗಾಗಿ ತಂದಿದ್ದನ್ನು ಅಥವಾ ತಯಾರಿಸಿದ್ದನ್ನು ಅಥವಾ ಆಮಂತ್ರಣವನ್ನು ಒಪ್ಪದವನಾಗುತ್ತಾನೆ. ಅವನು ಮಡಕೆಯಲ್ಲಿದ್ದುದ್ದನ್ನು ತೆಗೆದುಕೊಳ್ಳದವನಾಗುತ್ತಾನೆ. ಪಾತ್ರೆಯಲ್ಲಿದ್ದುದ್ದನ್ನು ತೆಗೆದುಕೊಳ್ಳದವನಾಗುತ್ತಾನೆ, ಹೊಸ್ತಿಲು ದಾಟಿದ್ದನ್ನು ಕೋಲು ದಾಟಿದ್ದನ್ನು ಒನಕೆ ದಾಟಿದ್ದನ್ನು ಇಬ್ಬರು ಊಟ ಮಾಡುವ ಕಡೆಯಿಂದ, ಗರ್ಭಿಣಿಯರಿಂದ ಹಾಲುಡುತ್ತಿರುವ ತಾಯಿಯಿಂದ, ಗಂಡಸಿನ ಜೊತೆ ಇದ್ದವಳಿಂದ, ಆಹಾರ ಸಿಗುವುದೆಂದು ಪ್ರಚಾರ ಮಾಡಿದ ಕಡೆಯಿಂದ, ನಾಯಿ ಇದ್ದ ಕಡೆಯಿಂದ, ನೊಣಗಳ ಗುಂಯ್ಗುಡುವ ಕಡೆಯಿಂದ, ತೆಗೆದುಕೊಳ್ಳದವನಾಗುತ್ತಾನೆ; ಮೀನನ್ನಾಗಲಿ, ಮಾಂಸವನ್ನಾಗಲಿ, ಸುರೆಯನ್ನಾಗಲಿ, ಹೆಂಡವನ್ನಾಗಲಿ, ಕಳ್ಳನ್ನಾಗಲಿ ಕುಡಿಯದವನಾಗುತ್ತಾನೆ. ಅವನು ಒಂದು ಮನೆಯ ಭಿಕ್ಷೆಯನ್ನು ಪಡೆಯುವವನು ಅಥವಾ ಒಂದು ತುತ್ತು ತಿನ್ನುವವನಾಗುತ್ತಾನೆ. ಎರಡು ಮನೆಯ ಭಿಕ್ಷೆ ಪಡೆಯುವವನಾಗುತ್ತಾನೆ ಅಥವಾ ಎರಡು ತುತ್ತು ತಿನ್ನುವವನಾಗುತ್ತಾನೆ.... ಏಳು ಮನೆಯ ಭಿಕ್ಷೆ ಪಡೆಯುವವನಾಗುತ್ತಾನೆ ಅಥವಾ ಏಳು ತುತ್ತು ತಿನ್ನುವವನಾಗುತ್ತಾನೆ; ಒಂದುಸಲ ಕೊಟ್ಟಿದ್ದರಿಂದಲೇ ಜೀವಿಸುವವನಾಗುತ್ತಾನೆ. ಎರಡು ಸಲ ಕೊಟ್ಟಿದ್ದರಿಂದಲೇ ಜೀವಿಸುವವನಾಗುತ್ತಾನೆ... ಏಳು ಸಲ ಕೊಟ್ಟಿದ್ದರಿಂದಲೇ ಜೀವಿಸುವವನಾಗುತ್ತಾನೆ; ದಿನಕ್ಕೆ ಒಂದು ಹೊತ್ತು ಊಟ ಮಾಡುವವನಾಗುತ್ತಾನೆ, ಎರಡು ದಿನಕ್ಕೆ ಒಂದು ಹೊತ್ತು ಊಟ ಮಾಡುವವನಾಗುತ್ತಾನೆ... ಏಳು ದಿನಕ್ಕೆ ಒಂದು ಹೊತ್ತು ಊಟ ಮಾಡುವವನಾಗುತ್ತಾನೆ. ಈ ರೀತಿಯಾಗಿ ಅರ್ಧ ತಿಂಗಳ ಕಾಲ ನಿಗದಿಯಾದ ಕಾಲಕ್ಕೆ ಮಾತ್ರ ಊಟ ಮಾಡುವವನಾಗುತ್ತಾನೆ. ಶಾಖಾಹಾರಿಯಾಗುತ್ತಾನೆ ಅಥವಾ ಸಜ್ಜೆಯನ್ನು ತಿನ್ನುವವನಾಗುತ್ತಾನೆ, ಅಥವಾ ಕಾಡಕ್ಕಿಯನ್ನು ತಿನ್ನುವವನಾಗುತ್ತಾನೆ, ಅಥವಾ ದದ್ದುಲದ ಬೀಜವನ್ನು ತಿನ್ನುವವನಾಗುತ್ತಾನೆ, ಅಥವಾ ಪಾಚಿಯನ್ನು ತಿನ್ನುವವನಾಗುತ್ತಾನೆ ಅಥವಾ ಬತ್ತದ ಉಬ್ಬಲನ್ನು ತಿನ್ನುವವನಾಗುತ್ತಾನೆ, ಮುಸುರೆಯನ್ನು ತಿನ್ನುವವನಾಗುತ್ತಾನೆ, ಅಥವಾ ಹಿಂಡಿಯನ್ನು ತಿನ್ನುವವನಾಗುತ್ತಾನೆ, ಅಥವಾ ಹುಲ್ಲನ್ನು ತಿನ್ನುವವನಾಗುತ್ತಾನೆ, ಅಥವಾ ಸೆಗಣಿಯನ್ನು ತಿನ್ನುವವನಾಗುತ್ತಾನೆ, ಕಾಡಿನ ಬೇರು ಹಣ್ಣುಗಳನ್ನು ತಿನ್ನುವವನಾಗುತ್ತಾನೆ, ಗಾಳಿ ಬೀಳಿಸಿದ್ದನ್ನು ತಿನ್ನುವವನಾಗುತ್ತಾನೆ. ಹಾಗೆ ಜೀವ ಸಾಗಿಸುತ್ತಾನೆ. ಅವನು ಸೆಣಬನ್ನು ಉಡುತ್ತಾನೆ, ಹೆಣಕ್ಕೆ ಉಪಯೋಗಿಸಿದ ಬಟ್ಟೆಯನ್ನು ಉಡುತ್ತಾನೆ, ಬಿಸಾಡಿದ ಹರಿದ ಬಟ್ಟೆಯನ್ನು ಉಡುತ್ತಾನೆ, ಮರದ ತೊಗಟೆಯನ್ನು ಉಡುತ್ತಾನೆ, ಜಿಂಕೆಯ ಚರ್ಮವನ್ನು ಉಡುತ್ತಾನೆ, ಕಪ್ಪು ಜಿಂಕೆಯ ಚರ್ಮವನ್ನು ಉಡುತ್ತಾನೆ, ಕುಸಾ ಹುಲ್ಲಿನ ಉಡುಗೆಯನ್ನು ಉಡುತ್ತಾನೆ, ತೊಗಟೆಯ ಉಡಿಗೆಯನ್ನು ಉಡುತ್ತಾನೆ, ಮರದ ಹೊಟ್ಟಿನ ಉಡುಗೆಯನ್ನು ಉಡುತ್ತಾನೆ, ತಲೆಗೂದಲ ಉಡುಗೆಯನ್ನು ಉಡುತ್ತಾನೆ, ಪಶುಗಳ ಕೂದಲ ಉಡುಗೆಯನ್ನು ಉಡುತ್ತಾನೆ, ಗೂಬೆ ರೆಕ್ಕೆಯ ಉಡುಗೆಯನ್ನು ಉಡುತ್ತಾನೆ, ತಲೆಗೂದಲು ಮತ್ತು ಗಡ್ಡದ ಕೂದಲನ್ನು ಕಿತ್ತು ತೆಗೆಯುವವನಾಗುತ್ತಾನೆ, ತಲೆಗೂದಲು ಮತ್ತು ಗಡ್ಡದ ಕೂದಲನ್ನು ಕಿತ್ತು ತೆಗೆಯುವ ಆಚರಣೆಯನ್ನು ಅನುಸರಿಸುವವನಾಗುತ್ತಾನೆ, ಕುಳಿತುಕೊಳ್ಳುವುದನ್ನು ಬಿಟ್ಟು ಸದಾ ನಿಂತೇ ಇರುವವನಾಗುತ್ತಾನೆ, ಕುಕ್ಕುರುಗಾಲಿನಲ್ಲಿ ಕುಳಿತುಕೊಳ್ಳುವ ಆಚರಣೆಯನ್ನು ಅನುಸರಿಸುವವನಾಗುತ್ತಾನೆ, ಮುಳ್ಳಿನ ಹಾಸಿಗೆಯ ಮೇಲೆ ಮಲಗುವವನಾಗುತ್ತಾನೆ, ಮುಳ್ಳುಗಳುಳ್ಳ ಹಾಸಿಗೆಯನ್ನೇ ಮಲಗಲು ಉಪಯೋಗಿಸುತ್ತಾನೆ, ದಿನಕ್ಕೆ ಮೂರುಬಾರಿ ಸ್ನಾನ ಮಾಡುವ ಆಚರಣೆವುಳ್ಳವನಾಗುತ್ತಾನೆ- ಈ ರೀತಿಯಾಗಿ ಅನೇಕ ವಿಧದ ದೇಹದಂಡನೆ ಮತ್ತು ಹಿಂಸೆಯಾಗುವಂತಹ ಆಚರಣೆಯನ್ನು ಅನುಸರಿಸುತ್ತಾನೆ. ಭಿಕ್ಷುಗಳೇ, ಈ ವಿಧದ ವ್ಯಕ್ತಿಯು ತನಗೆ ತಾನು ಪೀಡಿಸಿಕೊಳ್ಳುವಂತಹವನು ಮತ್ತು ತನ್ನನ್ನು ತಾನು ಪೀಡಿಸಿಕೊಳ್ಳುವ ಆಚರಣೆಯುಳ್ಳವನು ಎಂದು ಕರೆಯಲ್ಪಡುತ್ತಾನೆ.</p>
    <h2>(ಖ) ಬೇರೆಯವರನ್ನು ಹಿಂಸಿಸುವ ವ್ಯಕ್ತಿ</h2>
    <p><a class='ref sc' id='sc16'>SC 16</a><a class='ref cscd' id='cscd16'>CSCD 16</a>8. ಭಿಕ್ಷುಗಳೇ, ಯಾವ ವಿಧದ ವ್ಯಕ್ತಿಯು ಬೇರೆಯವರನ್ನು ಹಿಂಸಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುತ್ತಾನೆ? ಭಿಕ್ಷುಗಳೇ, ಇಲ್ಲಿ ಯಾರೊಬ್ಬ ವ್ಯಕ್ತಿಯು ಕುರಿ ಹಿಡಿಯುವವನಾಗುತ್ತಾನೆ, ಹಂದಿ ಹಿಡಿಯುವವನಾಗುತ್ತಾನೆ, ಹಕ್ಕಿಯ ಬೇಟೆಗಾರನಾಗುತ್ತಾನೆ, ಕಾಡು ಮೃಗಗಳನ್ನು ಹಿಡಿಯುವವನಾಗುತ್ತಾನೆ, ಬೇಡನಾಗುತ್ತಾನೆ, ಮೀನು ಹಿಡಿಯುವವನಾಗುತ್ತಾನೆ, ಕಳ್ಳನಾಗುತ್ತಾನೆ, ದರೋಡೆಕೋರನಾಗುತ್ತಾನೆ, ಹಸುಗಳನ್ನು ಕಡಿಯುವವನಾಗುತ್ತಾನೆ, ಕಾರಾಗೃಹದ ಉಸ್ತುವಾರಿಯಾದವನಾಗುತ್ತಾನೆ, ಅಥವಾ ಇಂತಹ ಬೇರೆ ಕ್ರೂರ ಕೆಲಸಗಳನ್ನು ಮಾಡುವಂತಹವರಲ್ಲಿ ಒಬ್ಬನಾಗುತ್ತಾನೆ. ಭಿಕ್ಷುಗಳೇ, ಈ ವಿಧದ ವ್ಯಕ್ತಿಯು ಬೇರೆಯವರವನ್ನು ಹಿಂಸಿಸುವ ಮನಸ್ಸುಳ್ಳವನಾಗಿ ಬೇರೆಯವರವನ್ನು ಪೀಡಿಸುವವನು ಎಂದು ಕರೆಯಲ್ಪಡುತ್ತಾನೆ.</p>
    <h2>(ಗ) ತನಗೆ ತಾನು ಮತ್ತು ಬೇರೆಯವರನ್ನು ಪೀಡಿಸುವ ವ್ಯಕ್ತಿ</h2>
    <p><a class='ref sc' id='sc17'>SC 17</a><a class='ref cscd' id='cscd17'>CSCD 17</a>9. ಭಿಕ್ಷುಗಳೇ, ಯಾವ ವ್ಯಕ್ತಿ ತನ್ನನ್ನು ತಾನು ಪೀಡಿಸಿಕೊಳ್ಳುವವನು ಮತ್ತು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುವವನು? ಭಿಕ್ಷುಗಳೇ, ಇಲ್ಲಿ ಒಬ್ಬ ವ್ಯಕ್ತಿಯು ಕ್ಷತ್ರಿಯ ಕುಲದ ಅಭಿಶಿಕ್ತ ರಾಜನು ಅಥವಾ ಅತುಳ ಐಶ್ವರ್ಯವುಳ್ಳ ಬ್ರಾಹ್ಮಣ ಕುಲದವನಾಗಿರಬಹುದು.10 ಅವನು ನಗರದ ಪೂರ್ವ ಭಾಗದಲ್ಲಿ ಹೊಸದಾದ ಯಜ್ಞ ಶಾಲೆಯನ್ನು ಕಟ್ಟಿಸಿ ತನ್ನ ತಲೆಗೂದಲು ಮತ್ತು ಗಡ್ಡವನ್ನು ಬೋಳಿಸಿಕೊಂಡು ತೊಗಲಿನ ಉಡುಗೆಯನ್ನು ತೊಟ್ಟವನಾಗಿ ತುಪ್ಪ ಮತ್ತು ಎಣ್ಣೆಯನ್ನು ತನ್ನ ಶರೀರಕ್ಕೆ ಹಚ್ಚಿಕೊಂಡವನಾಗಿ ತನ್ನ ಬೆನ್ನನ್ನು ಜಿಂಕೆಯ ಕೊಂಬಿನಿಂದ ಕರೆದು ಈ ಹೊಸ ಯಜ್ಞಶಾಲೆಗೆ ತನ್ನ ಮಹಾರಾಣಿಯರೊಂದಿಗೆ ಮತ್ತು ಬ್ರಾಹ್ಮಣ ಪುರೋಹಿತನೊಂದಿಗೆ ಬರುತ್ತಿದ್ದನು. ಅವನು ಅಲ್ಲಿ ನೆಲದಮೇಲೆ ಹಾಸಿದ ಹುಲ್ಲಿನ ಮೇಲೆ ಮಲಗುತ್ತಿದ್ದನು. ತನ್ನಂತಹುದೇ ಕರುವುಳ್ಳ ಒಂದು ಹಸುವಿನ ಕೆಚ್ಚಲಿನ ಒಂದು ತೊಟ್ಟಿನಲ್ಲಿ ಕರೆಯುವ ಹಾಲನ್ನು ರಾಜನು ಉಪಯೋಗಿಸುತ್ತಾನೆ, ಅದರ ಎರಡನೆಯ ತೊಟ್ಟಿನಲ್ಲಿ ಕರೆಯುವ ಹಾಲನ್ನು ಮಹಾರಾಣಿಯು ಉಪಯೋಗಿಸುತ್ತಾಳೆ, ಅದರ ಕೆಚ್ಚಲಿನ ಮೂರನೆಯ ತೊಟ್ಟಿನಲ್ಲಿ ಕರೆಯುವ ಹಾಲನ್ನು ಬ್ರಾಹ್ಮಣ ಪುರೋಹಿತನು ಉಪಯೋಗಿಸುತ್ತಾನೆ, ಅದರ ಕೆಚ್ಚಲಿನ ನಾಲ್ಕನೆಯ ತೊಟ್ಟಿನಲ್ಲಿ ಕರೆಯುವ ಹಾಲನ್ನು ಬೆಂಕಿಗೆ ಆಹುತಿ ಮಾಡುತ್ತಾರೆ, ಉಳಿದದ್ದರಲ್ಲಿ ಕರುವು ಉಪಯೋಗಿಸುತ್ತದೆ. ಅವನು ಹೀಗೆ ಹೇಳುವನು- ಇಂತಿಷ್ಟು ಹೋರಿಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಹೋರಿಕರುಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಹಸುಕರುಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಮೇಕೆಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಕುರಿಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಕುದುರೆಗಳು ಯಜ್ಞಾರ್ಥವಾಗಿ ಕಡಿಯಲ್ಪಡಲಿ, ಇಂತಿಷ್ಟು ಮರಗಳು ಬಲಿಕಂಬಕ್ಕಾಗಿ ಕಡಿಯಲ್ಪಡಲಿ, ಇಂತಿಷ್ಟು ದಬರ್ೆ ಹುಲ್ಲನ್ನು ಯಾಗದ ಕೆಲಸಕ್ಕಾಗಿ ಕತ್ತರಿಸಲ್ಪಡಲಿ ಎಂದು. ಯಾರು ಅವರ ಸೇವಕರಾದವರು ಅಥವಾ ಅವರ ದೂತರಾದವರು ಅಥವಾ ಅವರ ಕೆಲಸದವರಾದವರು ಅವರು ದಂಡನೆಗೆ ಹೆದರಿ ಭಯಭೀತರಾಗಿ ಕಣ್ಣೀರು ಸುರಿಸುತ್ತ ಅಳುಮುಖದವರಾಗಿ ಈ ನಿಯೋಜಿತ ಕೆಲಸಗಳನ್ನು ಮಾಡುತ್ತಾರೆ. ಭಿಕ್ಷುಗಳೇ, ಈ ವಿಧದ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳುವ ಮನಸ್ಸುಳ್ಳವನಾಗಿ ತನಗೆ ತಾನು ಪೀಡಿಸಿಕೊಳ್ಳುತ್ತಾನೆ ಮತ್ತು ಬೇರೆಯವರನ್ನು ಪೀಡಿಸುವ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುವವನು ಎಂದು ಕರೆಯಲ್ಪಡುತ್ತಾನೆ.</p>
    <h2>(ಘ) ತನಗೆ ತಾನು ಮತ್ತು ಬೇರೆಯವರನ್ನು ಹಿಂಸಿಸದ ವ್ಯಕ್ತಿ</h2>
    <p><a class='ref sc' id='sc18'>SC 18</a><a class='ref cscd' id='cscd18'>CSCD 18</a>10. ಭಿಕ್ಷುಗಳೇ, ಯಾವ ವ್ಯಕ್ತಿ ತನ್ನನ್ನು ತಾನು ಪೀಡಿಸಿಕೊಳ್ಳದಂತಹ ಮನಸ್ಸುಳ್ಳವನಾಗಿ ತಾನು ಪೀಡನೆ ಅನುಭವಿಸುದಿಲ್ಲ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮನಸ್ಸುಳ್ಳವನಾಗಿ ಬೇರೆಯವರನ್ನು ಪೀಡಿಸುವುದಿಲ್ಲ. ಆದ್ದರಿಂದ ತನ್ನನ್ನು ಪೀಡಿಸಿಕೊಳ್ಳದಿರುವ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮಾನಸಿಕ ದೃಷ್ಟಿಯನ್ನು ಹೊಂದಿರುವುದರಿಂದಾಗಿ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ, ಉಪಶಮನ ಪಡೆದವನಾಗಿ, ತಣ್ಣಗಾಗಿಸಿದವನಾಗಿ, ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಂತೆ ಅಂತಹ ಸುಖವನ್ನು ಅನುಭವಿಸುತ್ತಾನೆ?11 ಭಿಕ್ಷುಗಳೇ, ತಥಾಗತರು ಲೋಕದಲ್ಲಿ ಉದಯಿಸುತ್ತಾರೆ. ಅವರು ಅರಹಂತರು, ಸಮ್ಯಕ್ ಸಂಬುದ್ಧರು, ವಿದ್ಯಾಚರಣಸಂಪನ್ನರು, ಸುಗತರು, ಲೋಕಜ್ಞರು, ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಸಾರಥಿ (ಮಾರ್ಗದರ್ಶಿ), ದೇವತೆ ಹಾಗೂ ಮಾನವರ ಶ್ರೇಷ್ಠ ಗುರುಗಳು, ಬುದ್ಧರು (ಬೋಧಿ ಪಡೆದವರು) ಮತ್ತು ಭಗವಾನರು. ಅವರು ಈ ಲೋಕವನ್ನು ದೇವರುಗಳಿಂದ ಕೂಡಿದ ಮಾರನಿಂದ ಕೂಡಿದ ಬ್ರಹ್ಮನಿಂದ ಕೂಡಿದ ಶ್ರಮಣ ಬ್ರಾಹ್ಮಣ ಪ್ರಜೆಗಳಿಂದ ಕೂಡಿದ ರಾಜ ಮನುಷ್ಯರುಗಳಿಂದ ಕೂಡಿದ, ಇವೆಲ್ಲವನ್ನೂ ತಾವೇ ಸ್ವತಃ ಜ್ಞಾನದಿಂದ ಅರಿತಿರುವುದನ್ನು ತಿಳಿಸಿ ಹೇಳುತ್ತಾರೆ. ಅವರು ಪದ ಮತ್ತು ಅರ್ಥಗಳೆರಡರಲ್ಲೂ ಆರಂಭದಲ್ಲಿ ಕಲ್ಯಾಣದಾಯಕವಾದ ಅಂತಹ ಧರ್ಮವನ್ನು ತಿಳಿಸುತ್ತಾರೆ. ಪರಮ ಪರಿಪೂರ್ಣವಾದ ಪರಿಶುದ್ಧವಾದ ಬ್ರಹ್ಮಚರಿಯ ಜೀವನವನ್ನು ತಿಳಿಸುತ್ತಾರೆ. ಗೃಹಸ್ಥರು ಅಥವಾ ಗೃಹಸ್ಥನ ಮಗನು ಅಥವಾ ಬೇರೆ ಕುಟುಂಬದಲ್ಲಿ ಹುಟ್ಟಿದವನು ಆ ಧರ್ಮವನ್ನು ಕೇಳುತ್ತಾನೆ. ಆ ಧರ್ಮವನ್ನು ಕೇಳಿದ ನಂತರ ಅವರಿಗೆ ತಥಾಗತರಲ್ಲಿ ಶ್ರದ್ಧೆ ಉಂಟಾಗುತ್ತದೆ. ಅವರು ಆ ರೀತಿಯ ಶ್ರದ್ಧಾವಂತರಾದ ಮೇಲೆ ಈ ರೀತಿಯಾಗಿ ಚಿಂತನೆ ನಡೆಸುತ್ತಾರೆ- ಗೃಹಸ್ಥ ಜೀವನ ಬಂಧನ ಉಳ್ಳದ್ದು, ಕಲ್ಮಶವುಳ್ಳದ್ದು, ಪರಿವ್ರಾಜಕತೆ ಬಿಡುಗಡೆವುಳ್ಳದ್ದು. ಅದು ಗೃಹಸ್ಥ ಜೀವಿಗೆ ಕಷ್ಟಸಾಧ್ಯವು, ಹೊಳೆವ ಶಂಖಿನಂತೆ ಸಮಗ್ರವಾಗಿ ಪರಿಪೂರ್ಣವಾದ, ಸಮಗ್ರವಾಗಿ ಪರಿಶುದ್ಧವಾದ ಬ್ರಹ್ಮಚರಿಯದಲ್ಲಿ ಜೀವಿಸುವುದು. ಒಂದುವೇಳೆ ನಾನು ತಲೆಗೂದಲು ಮತ್ತು ಗಡ್ಡವನ್ನು ತೆಗೆಸಿಕೊಂಡು ಕಾಷಾಯವಸ್ತ್ರಗಳನ್ನು ಹೊದ್ದುಕೊಂಡು ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾದರೆ ಎಂದು. ಕೆಲವು ಕಾಲದ ನಂತರ ಅಲ್ಪವಾಗಿದ್ದರೂ ತನ್ನ ಎಲ್ಲ ಸಂಪತ್ತನ್ನೂ ತೊರೆದು [ಅಗಾಧವಾಗಿದ್ದರೂ ತನ್ನ ಎಲ್ಲ ಸಂಪತ್ತನ್ನೂ ತೊರೆದು] ಅಲ್ಪವಾಗಿದ್ದರು ತನ್ನ ಬಂಧು ಪರಿವಾರವನ್ನು ತೊರೆದು, ಅಗಾಧವಾಗಿದ್ದರೂ ತನ್ನ ಬಂಧು ಪರಿವಾರವನ್ನು ತೊರೆದು, ತಲೆಗೂದಲು ಮತ್ತು ಗಡ್ಡವನ್ನು ತೆಗೆಸಿಕೊಂಡು ಕಾಷಾಯ ವಸ್ತ್ರ ಹೊದ್ದುಕೊಂಡು ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ.</p>
    <p><a class='ref sc' id='sc19'>SC 19</a><a class='ref cscd' id='cscd19'>CSCD 19</a>11. ಅವನು ಈ ರೀತಿಯಾಗಿ ಶ್ರಮಣನಾಗಿ ಭಿಕ್ಷು ಶಿಕ್ಷಣ ಪಡೆದು ಅವರಂತೆಯೇ ಜೀವಿಸುವವನಾಗಿ ಪ್ರಾಣಿಹತ್ಯೆ ಮಾಡುವುದನ್ನು ತೊರೆದು ಪ್ರಾಣಿಹತ್ಯೆಯಿಂದ ವಿರತನಾಗುತ್ತಾನೆ. ದಂಡವನ್ನು ತೆಗೆದಿಟ್ಟವನಾಗಿ ಆಯುಧವನ್ನು ತೆಗೆದಿಟ್ಟವನಾಗಿ ಪಾಪಭೀರುವಾಗಿ ದಯಾವಂತನಾಗಿ ಎಲ್ಲ ಪ್ರಾಣಿ ಜೀವಿಗಳ ಹಿತಕ್ಕೆ ಅನುಕಂಪವುಳ್ಳವನಾಗಿ ಜೀವಿಸುತ್ತಾನೆ. ತನ್ನದ್ದಲ್ಲದ್ದನ್ನು ತೆಗೆದುಕೊಳ್ಳುವುದನ್ನು ತೊರೆದವನಾಗಿ ತನ್ನದ್ದಲ್ಲದ್ದನ್ನು ತೆಗೆದುಕೊಳ್ಳುವುದರಿಂದ ವಿರತನಾಗುತ್ತಾನೆ. ಕೊಟ್ಟಿದ್ದನ್ನು ಮಾತ್ರ ತೆಗೆದುಕೊಳ್ಳುವವನಾಗುತ್ತಾನೆ, ಕೊಟ್ಟಿದ್ದನ್ನು ಮಾತ್ತ ಕಾಯ್ದುಕೊಳ್ಳುವವನಾಗುತ್ತಾನೆ. ತನಗೆ ತಾನು ಪರಿಶುದ್ಧ ಜೀವಿಯಾಗಿ ಜೀವಿಸುತ್ತಾನೆ. ಅಬ್ರಹ್ಮಚರಿಯವನ್ನು ತೊರೆದು ಬ್ರಹ್ಮಚಾರಿ ಆಗುತ್ತಾನೆ. ವ್ಯಭಿಚಾರದಿಂದ ಕಾಮಸಂಬಂಧಿ ಕ್ರಿಯೆಯಿಂದ ವಿರತನಾಗುತ್ತಾನೆ. ಸುಳ್ಳು ಮಾತನ್ನು ತೊರೆದು ಸುಳ್ಳು ಹೇಳುವುದರಿಂದ ವಿರತನಾಗುತ್ತಾನೆ. ಸತ್ಯವಾದಿ ಸತ್ಯಸಂಧ ನಂಬಿಕಸ್ಥ ವಿಶ್ವಾಸಿಯಾಗುತ್ತಾನೆ. ಲೋಕದಲ್ಲಿ ಮೋಸಗಾರನಾಗುವುದಿಲ್ಲ. ಚಾಡಿ ಮಾತನ್ನು ತೊರೆದು ಚಾಡಿಯ ಮಾತುಗಳನ್ನು ಹೇಳುವುದರಿಂದ ವಿರತನಾಗುತ್ತಾನೆ. ಇಲ್ಲಿ ಕೇಳಿಕೊಂಡು ಬೇರೆಡೆಯಲ್ಲಿ ಇವುಗಳಿಂದ ಭೇದವುಂಟುಮಾಡುವವನಲ್ಲ ಅಥವಾ ಬೇರೊಂದೆಡೆಯಲ್ಲಿ ಕೇಳಿಕೊಂಡು ಅವುಗಳಿಂದ ಇಲ್ಲಿ ಭೇದವನ್ನುಂಟುಮಾಡುವವನಲ್ಲ. ಈ ರೀತಿಯಾಗಿ ಭೇದವಿರುವಲ್ಲಿ ಏಕತೆವುಂಟುಮಾಡುವವನು. ಸ್ನೇಹಿತರೆಲ್ಲರನ್ನು ಒಂದುಗೂಡಿಸುವಂತಹ ಐಕ್ಯಮತ್ಯದಿಂದ ಸುಖಪಡುವ ಐಕ್ಯಮತ್ಯತೆಯನ್ನುಂಟುಮಾಡುವ ಮಾತುಗಳನ್ನು ಆಡುವವನಾಗುತ್ತಾನೆ. ಕಟುನುಡಿಯನ್ನು ತೊರೆದು ಕಠುವಾದ ಮಾತುಗಳನ್ನು ಆಡುವುದರಿಂದ ವಿರತನಾಗುತ್ತಾನೆ. ಅವು ಎಂತಹ ಮಾತುಗಳು ಎಂದರೆ ಮಧುರವಾಗಿರುವಂತಹವು, ಕಿವಿಗಳಿಗೆ ಹಿತವಾಗಿರುವಂತವು, ಪ್ರೇಮದಿಂದ ಕೂಡಿರುವಂತವು. ಹೃದಯಂಗಮವಾಗಿರುವಂತವು, ಸಭ್ಯವಾಗಿರುವಂತವು, ಬಹುಜನರಿಗೆ ಒಪ್ಪಿಗೆಯಾಗುವಂತವು. ಅಂತಹ ಮಾತುಗಳನ್ನು ಮಾತನಾಡುವವನಾಗುತ್ತಾನೆ. ಹರಟೆ ಹೊಡೆಯುವುದನ್ನು ತೊರೆದು ಹರಟೆ ಹೊಡೆಯುವುದರಿಂದ ವಿರತನಾಗುತ್ತಾನೆ. ಸರಿಯಾದ ಕಾಲದಲ್ಲಿ ಮಾತನಾಡುತ್ತಾನೆ, ಯತಾರ್ಥವನ್ನು ಮಾತನಾಡುತ್ತಾನೆ, ಅರ್ಥವುಳ್ಳದ್ದನ್ನು ಮಾತನಾಡುತ್ತಾನೆ, ಧರ್ಮವನ್ನು ಮಾತನಾಡುತ್ತಾನೆ, ಶಿಸ್ತಿನ (ವಿನಯದ) ಬಗ್ಗೆ ಮಾತನಾಡುತ್ತಾನೆ, ಸಂಗ್ರಹಿಸಲು ಯೋಗ್ಯವಾದ ಮಾತುಗಳನ್ನಾಡುತ್ತಾನೆ, ಸಕಾಲದಲ್ಲಿ ಸೋದಾಹಾರಣೆಯಾಗಿರುವ, ಗುರಿ ಸಾಧಿಸುವ, ಅರ್ಥದಿಂದ ಕೂಡಿದ ವಿವೇಚನೆಯ ಮಾತುಗಳನ್ನು ಆಡುತ್ತಾನೆ. ಅವರು ಬೀಜ ಜೀವವನ್ನಾಗಲಿ, ಸಸ್ಯ ಜೀವವನ್ನಾಗಲಿ ಹಾಳು ಮಾಡುವುದರಿಂದ ವಿರತನಾಗುತ್ತಾನೆ. ಒಂದೇ ಹೊತ್ತು ಆಹಾರ ಸೇವಿಸುವವನಾಗುತ್ತಾನೆ, ರಾತ್ರಿ ಕಾಲದಲ್ಲಾಗಲಿ, ಅಕಾಲದಲ್ಲಾಗಲಿ ಆಹಾರ ಸೇವಿಸುವುದರಿಂದ ವಿರತನಾಗುತ್ತಾನೆ, ನೃತ್ಯ-ಗೀತೆ-ವಾದನ-ಮೋಜಿನ ಕುಣಿತ ಪ್ರದರ್ಶನಗಳನ್ನು ನೋಡುವುದರಿಮದ ವಿರತನಾಗುತ್ತಾನೆ, ಮಾಲಾ-ಗಂಧ-ಲೇಪನೆ-ಸೌಂದರ್ಯ ಸಾಧನೆ ಮತ್ತು ಅಲಂಕಾರಿಕ ವಸ್ತುಗಳನ್ನು ಧರಿಸುವುದರಿಂದ ವಿರತನಾಗುತ್ತಾನೆ. ಎತ್ತರವಾದ ಮತ್ತು ವಿಲಾಸಕರವಾದ ಆಸನಗಳನ್ನು ಉಪಯೋಗಿಸುವುದರಿಮದ ವಿರತನಾಗುತ್ತಾನೆ, ಚಿನ್ನ ಮತ್ತು ಬೆಳ್ಳಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಧಾನ್ಯ ಪದಾರ್ಥಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ದಾಸ ದಾಸಿಯರನ್ನು ಪಡೆಯುವುದರಿಂದ ವಿರತನಾಗುತ್ತಾನೆ. ಮೇಕೆ ಮತ್ತು ಕುರಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ. ಕೋಳಿಗಳನ್ನು ಮತ್ತು ಹಂದಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ. ಆನೆಗಳು, ಹಸುಗಳು, ಕುದುರೆಗಳು ಮತ್ತು ಹೆಣ್ಣು ಕುದುರೆಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಹೊಸ ಮತ್ತು ಜಾಗಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ರಾಯಭಾರಿಯಾಗುವ ಮತ್ತು ಅಂತಹ ಸ್ಥಿತಿಯ ಉಪಯೋಗ ಮಾಡಿಕೊಳ್ಳುವುದರಿಂದ ವಿರತನಾಗುತ್ತಾನೆ, ಕೊಳ್ಳುವುದರಿಂದ ಮತ್ತು ಮಾರಾಟ ಮಾಡುವುದರಿಂದ ವಿರತನಾಗುತ್ತಾನೆ, ತೂಕಗಳ್ಳತನದಿಂದ, ಮಿಶ್ರಲೋಹಗಳ್ಳತನದಿಂದ, ಅಳತೆಗಳ್ಳತನದಿಂದ ವಿರತನಾಗುತ್ತಾನೆ. ಲಂಚಗುಳಿತನ, ವಂಚನೆ ಮತ್ತು ಮೋಸ ಮಾಡುವುದರಿಂದ ವಿರತನಾಗುತ್ತಾನೆ, ಕೈಕಾಲು ಕತ್ತರಿಸುವಿಕೆಯಿಂದ, ಕೊಲೆ ಮಾಡುವುದರಿಂದ, ಕಟ್ಟಿಹಾಕುವುದರಿಂದ, ದರೋಡೆ ಮಾಡುವುದರಿಂದ ವಿರತನಾಗುತ್ತಾನೆ.</p>
    <p><a class='ref sc' id='sc20'>SC 20</a><a class='ref cscd' id='cscd20'>CSCD 20</a>ಅವನು ಶರೀರವನ್ನು ಕಾಪಾಡಿಕೊಳ್ಳುವುದಕ್ಕೋಸ್ಕರ ಕಾಷಾಯ ವಸ್ತ್ರಗಳನ್ನು ಹೊಂದಿದವನಾಗಿ, ಹಸಿವನ್ನು ಹೋಗಲಾಡಿಸಿಕೊಳ್ಳಲು ಭಿಕ್ಷಾಪಾತ್ರೆ ಹೊಂದಿದವನಾಗಿ ಅವುಗಳಲ್ಲೇ ತೃಪ್ತಿಹೊಂದುತ್ತಾನೆ. ಅವನು ಎಲ್ಲಿ ಹೋಗುತ್ತಾನೊ ಅಲ್ಲೆಲ್ಲ ಇವುಗಳೊಂದಿಗೆ ಹೋಗುತ್ತಾನೆ. ಹೇಗೆಂದರೆ ಯಾವ ರೀತಿಯಲ್ಲಿ ಪಕ್ಷಿಯು ತಾನು ಹಾರಾಡುವಾಗೆಲ್ಲ ತನ್ನ ರೆಕ್ಕೆಗಳೊಂದಿಗೆ ಹಾರಾಡುತ್ತದೊ, ಅದೇರೀತಿಯಲ್ಲಿ ಭಿಕ್ಷು ಶರೀರವನ್ನು ಕಾಪಾಡಿಕೊಳ್ಳುವುದಕ್ಕೋಸ್ಕರ ಕಾಷಾಯ ವಸ್ತ್ರಗಳನ್ನು ಹೊಂದಿದವನಾಗಿ, ಹಸಿವನ್ನು ಹೋಗಲಾಡಿಸಲು ಭಿಕ್ಷಾಪಾತ್ರೆ ಹೊಂದಿದವನಾಗಿ ಅವುಗಳಲ್ಲೇ ತೃಪ್ತಿ ಹೊಂದಿದವನಾಗುತ್ತಾನೆ. ಅವನು ಎಲ್ಲಿ ಹೋಗುತ್ತಾನೊ ಅಲ್ಲೆಲ್ಲ ಇವುಗಳೊಂದಿಗೆ ಹೋಗುತ್ತಾನೆ. ಅವನು ಈ ರೀತಿ ಆರ್ಯರ ಶೀಲ ಆಚರಣೆ ಸಂಪನ್ನನಾಗಿ ಅದರಿಂದಾಗಿ ಉಂಟಾಗುವ ಕಳಂಕರಹಿತ ಸುಖವನ್ನು ಅನುಭವಿಸುತ್ತಾನೆ.</p>
    <p><a class='ref sc' id='sc21'>SC 21</a><a class='ref cscd' id='cscd21'>CSCD 21</a>12. ಆವನು ಕಣ್ಣಿನಿಂದ ಕಂಡ ಯಾವುದೇ ಆಕಾರ ರೂಪದ ಸಾಮಾನ್ಯ ಸಂಕೇತಕ್ಕೂ ಆಕರ್ಷಿತನಾಗುವುದಿಲ್ಲ, ಅದರ ವಿವರ ವಿಶೇಷಕ್ಕೂ ಆಕರ್ಷಿತನಾಗುವುದಿಲ್ಲ. ಈ ನೋಡುವ ಕಣ್ಣು ಅವಯವವನ್ನು ಹತೋಟಿಯಲ್ಲಿಡದೆ ಅದರಂತೆ ಜೀವಿಸಿದರೆ ದುರಾಶೆ ಮತ್ತು ಖಿನ್ನತೆ ಪಾಪಕಾರಣವಾದ ಅಕುಶಲ ಮಾನಸಿಕ ಸ್ಥಿತಿಗಳು ಅಧಿಕಾರ ನಡೆಸಬಹುದು. ಆದ್ದರಿಂದ ಅವನು ಹತೋಟಿಯಲ್ಲಿಟ್ಟುಕೊಂಡೇ ನಡೆದಾಡುತ್ತಾನೆ, ಕಣ್ಣು ಅವಯವವನ್ನು ಅರಕ್ಷಿಸುತ್ತಾನೆ, ಕಣ್ಣಿನ ಅವಯವದ ಮೇಲೆ ಹತೋಟಿಯನ್ನು ಪಡೆದುಕೊಳ್ಳುತ್ತಾನೆ. ಕಿವಿಯಿಂದ ಕೇಳಿದ ಯಾವುದೇ ಶಬ್ದ... ಪುನರುಚ್ಚರಿಸಿ... ಮೂಗಿನಿಂದ ಗ್ರಹಿಸಿದ ಯಾವುದೇ ವಾಸನೆ... ಪುನರುಚ್ಚರಿಸಿ... ನಾಲಿಗೆಯಿಂದ ಗಳಿಸಿದ ಯಾವುದೇ ರಸ... ಪುನರುಚ್ಚರಿಸಿ... ಶರೀರದಿಂದ ಗ್ರಹಿಸಿದ ಯಾವುದೇ ಸ್ಪರ್ಶ... ಪುನರುಚ್ಚರಿಸಿ... ಮನಸ್ಸಿನಲ್ಲಿನ ಯಾವುದೇ ಸ್ಥಿತಿಯನ್ನು ಅರಿತುಕೊಂಡು ಯಾವುದೇ ಸಾಮಾನ್ಯ ಸ್ಥಿತಿಗೆ ಆಕರ್ಷಿತನಾಗುವುದಿಲ್ಲ. ಅದರ ವಿವರ ವಿಶೇಷಕ್ಕೂ ಆಕರ್ಷಿತನಾಗುವುದಿಲ್ಲ. ಈ ಅರಿಯದ ಮನ ಇಂದ್ರಿಯವನ್ನು ಹತೋಟಿಯಲ್ಲಿಡದೇ ಅದರಂತೆ ಜೀವಿಸಿದರೆ ದುರಾಶೆ ಮತ್ತು ಖಿನ್ನತೆ ಪಾಪಕಾರಣವಾದ ಅಕುಶಲ ಮಾನಸಿಕ ಸ್ಥಿತಿಗಳು ಅಧಿಕಾರ ನಡೆಸಬಹುದು. ಆದ್ದರಿಂದ ಅವನು ಹತೋಟಿಯಲ್ಲಿಟ್ಟುಕೊಂಡೇ ನಡೆದಾಡುತ್ತಾನೆ. ಮನ ಇಂದ್ರಿಯವನ್ನು ಆರಕ್ಷಿಸುತ್ತಾನೆ, ಮನ ಇಂದ್ರಿಯದ ಮೇಲೆ ಹತೋಟಿಯನ್ನು ಪಡೆದುಕೊಳ್ಳುತ್ತಾನೆ ಅವನು ಈ ರೀತಿ ಆರ್ಯರ ಶೀಲ ಆಚರಣೆ ಸಂಪನ್ನನಾಗಿ ಅದರಿಂದಾಗಿ ಉಂಟಾಗುವ ಕಳಂಕರಹಿತ ಸುಖವನ್ನು ಅನುಭವಿಸುತ್ತಾನೆ.</p>
    <p><a class='ref sc' id='sc22'>SC 22</a><a class='ref cscd' id='cscd22'>CSCD 22</a>ಅವನು ಹೋಗುವಾಗಾಗಲಿ ಅಥವಾ ಬರುವಾಗಾಗಲಿ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ. ಕೆಳಗೆ ನೋಡುವಾಗಾಗಲಿ ಅಥವಾ ಸುತ್ತೆಲ್ಲ ಕಡೆ ನೋಡುವಾಗಾಗಲಿ ಅವನು ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಮಡಚಿಕೊಳ್ಳುವುದರಲ್ಲಾಗಲಿ ಅಥವಾ ಹರಡುವುದರಲ್ಲಾಗಲಿ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ. ಮೇಲು ಹೊದಿಕೆಯನ್ನು ಭಿಕ್ಷಾಪಾತ್ರೆಯನ್ನು, ಚೀವರವನ್ನು ತೆಗೆದುಕೊಂಡು ಹೋಗುವಾಗ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಅಗಿಯುವಾಗಾಗಲಿ, ಕುಡಿಯುವಾಗಾಗಲಿ, ತಿನ್ನುವಾಗಾಗಲಿ, ರುಚಿ ನೋಡುವಾಗಾಗಲಿ, ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ. ಮಲಮೂತ್ರ ಮಾಡುವಾಗಾಗಲಿ, ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ. ನಡೆಯುವಾಗಾಗಲಿ, ನಿಂತಿರುವಾಗಾಗಲಿ, ಕುಳಿತಿರುವಾಗಾಗಲಿ, ನಿದ್ರಿಸುತ್ತಿರುವಾಗಾಗಲಿ, ಎಚ್ಚರವಿರುವಾಗಾಗಲಿ, ಮಾತನಾಡುತ್ತಿರುವಾಗಾಗಲಿ, ಮೌನದಿಂದಿರುವಾಗಾಗಲಿ ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ.</p>
    <p><a class='ref sc' id='sc23'>SC 23</a><a class='ref cscd' id='cscd23'>CSCD 23</a>13. ಅವನು ಈ ರೀತಿಯ ಆರ್ಯರ ಶೀಲ ಆಚರಣೆಯ ಸಂಪನ್ನನಾಗಿ ಮತ್ತು ಈ ರೀತಿಯ ಆರ್ಯರ ಇಂದ್ರಿಯ ಸಂವರ ಸಂಪನ್ನನಾಗಿ ಮತ್ತು ಈ ರೀತಿಯ ಆರ್ಯರ ಸತಿ (ಎಚ್ಚರಿಕೆ) ಮತ್ತು ಸಮಾಧಿ ಸಂಪನ್ನನ್ನಾಗಿ ತಾನು ವಾಸಿಸಲು ಇಂತಹ ಏಕಾಂತದ ಸ್ಥಳವನ್ನು ಆರಿಸಿಕೊಳ್ಳುತ್ತಾನೆ- ಅರಣ್ಯದಲ್ಲಿ, ಮರದ ಕೆಳಗೆ, ಪರ್ವತದಲ್ಲಿ, ಕಣಿವೆಯಲ್ಲಿ, ಗಿರಿ ಗುಹೆಯಲ್ಲಿ, ಸ್ಮಶಾನದಲ್ಲಿ, ವನ ಪ್ರದೇಶದಲ್ಲಿ, ವಿಶಾಲ ಪ್ರದೇಶದಲ್ಲಿ, ಹುಲ್ಲಿನ ಬಣವೆಯ ಮೇಲೆ, ಅವನು ಭಿಕ್ಷಾಟನೆಯಿಂದ ಹಿಂದಿರುಗಿ ಆ ಆಹಾರವನ್ನು ಸೇವಿಸಿದ ಮೇಲೆ ಒಂದರ ಮೇಲೊಂದು ಕಾಲುಗಳನ್ನು ಹಾಕಿಕೊಂಡು ಸುಖಾಸನದಲ್ಲಿ ಕುಳಿತುಕೊಳ್ಳುತ್ತಾನೆ, ಬೆನ್ನನ್ನು ಮತ್ತು ದೇಹವನ್ನು ನೇರವಾಗಿಸಿಕೊಂಡು, ಜಾಗೃತ ಸ್ಥಿತಿ ಸತಿಯನ್ನು ತನ್ನೆದುರಿಗೆ ಸ್ಥಾಪಿಸಿಕೊಳ್ಳುತ್ತಾನೆ. ಅವನು ಲೋಕದ ಮೇಲಿನ ದುರಾಶೆಯನ್ನು ತೊರೆದು, ದುರಾಶೆ ಇಲ್ಲದ ಮನೋಸ್ಥಿತಿ ಉಳ್ಳವನಾಗುತ್ತಾನೆ. ದುರಾಶೆಯ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ. ಹಗೆತನ ಮತ್ತು ದ್ವೇಷವನ್ನು ತೊರೆದು ಹಗೆತನವಿಲ್ಲದ ಮನೋಸ್ಥಿತಿವುಳ್ಳವನಾಗಿ ಉಳಿಯುತ್ತಾನೆ, ಎಲ್ಲ ಪ್ರಾಣಿ ಜೀವಿಗಳ ಹಿತ ಬಯಸುವವನಾಗಿ ಹಗೆತನ ಮತ್ತು ದ್ವೇಷದ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ. ಆಲಸ್ಯ ಮತ್ತು ಮಂಪರನ್ನು ತೊರೆದು ಆಲಸ್ಯ ಮತ್ತು ಮಂಪರುರಹಿತನಾಗಿ ಉಳಿಯುತ್ತಾನೆ. ಬೆಳಕು ಕಂಡವನಾಗಿ, ಸತಿವುಳ್ಳವನಾಗಿ, ಪೂರ್ಣಪ್ರಜ್ಞಾವಂತನಾಗಿ ಆಲಸಿ ಮತ್ತು ಮಂಪರು ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ. ಚಂಚಲತೆ ಮತ್ತು ಚಿಂತೆಯನ್ನು ತೊರೆದು ಶಾಂತವುಳ್ಳವನಾಗಿ ಉಳಿಯುತ್ತಾನೆ. ಆ ಕಾರಣದಿಂದಾಗಿ ಮನಸ್ಸನ್ನು ಉಪಶಾಂತಗೊಳಿಸಿದವನಾಗಿ ಚಂಚಲತೆ ಮತ್ತು ಚಿಂತೆಯ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ. ಸಂದೇಹವನ್ನು ತೊರೆದು ಸಂದೇಹವನ್ನು ದಾಟಿದವನಾಗಿ ಉಳಿಯುತ್ತಾನೆ. ಕುಶಲ ಧರ್ಮಗಳ ಬಗ್ಗೆ ಅಪನಂಬಿಕೆಯಿಂದ ದೂರನಾಗಿ ಸಂದೇಹ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ.</p>
    <p><a class='ref sc' id='sc24'>SC 24</a><a class='ref cscd' id='cscd24'>CSCD 24</a>ಅವನು ಈ ಐದು ತಡೆಗಳನ್ನು ತೊರೆದು ಆಂತರಿಕ ಅರಿವಿನಿಂದ ಮನಸ್ಸಿನ ದೌರ್ಬಲ್ಯಗಳನ್ನು ದುರ್ಬಲ ಮಾಡಿದವನಾಗಿ ಕಾಮವನ್ನು ದಾಟಿದವನಾಗಿ ಅಕುಶಲ ಧರ್ಮಗಳನ್ನು ದಾಟಿದವನಾಗಿ ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತದಿಂದ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ವಿತರ್ಕ ವಿಚಾರಗಳನ್ನು ಉಪಶಮನಗೊಳಿಸಿ ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ ವಿತರ್ಕಗಳಿಲ್ಲದ ವಿಚಾರಗಳಿಲ್ಲದ ಸಮಾಧಿಯಲ್ಲಿ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಎರಡನೇ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಭಿಕ್ಷುಗಳೇ, ಆನಂದ ಮರೆಯಾಗಿ ಉಪೇಕ್ಖಾ (ಸಮಚಿತ್ತತೆ)ದಲ್ಲಿ ನೆಲೆಗೊಳ್ಳುತ್ತಾನೆ, ಜಾಗ್ರತ ಸ್ಥಿತಿ ಮತ್ತು ಅರಿವುಗಳನ್ನು ಹೊಂದಿ ಸುಖವನ್ನು ಕಾಯದಲ್ಲೇ ಅನುಭವಿಸುತ್ತಾನೆ, ಯಾವುದನ್ನು ಆರ್ಯರು ಹೀಗೆ ಘೋಷಿಸುತ್ತಾರೋ ಉಪೇಕ್ಖಾ ಮತ್ತು ಜಾಗರ ಸ್ಥಿತಿಯನ್ನು ಹೊಂದಿದವನೇ ಸುಖದಲ್ಲಿ ನೆಲೆಗೊಂಡವನು ಎಂದು. ಇಂತಹ ಸಮಾಧಿಯ ಮೂರನೇ ಹಂತವನ್ನು ಸಾಧಿಸಿಕೊಂಡು ಅದರಲ್ಲಿ ನೆಲೆಗೊಳ್ಳುತ್ತಾನೆ. ಭಿಕ್ಷು ಸುಖವನ್ನು ಬಿಟ್ಟವನಾಗಿ, ದುಃಖವನ್ನು ಬಿಟ್ಟವನಾಗಿ ಹಿಂದಿನ ಎಲ್ಲ ಮಾನಸಿಕ ಸುಮ್ಮಾನ-ದುಮ್ಮಾನಗಳು ಕಾಣದಂತಾಗಿ ದುಃಖವೂ ಅಲ್ಲದ ಸುಖವೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯಾದ ಸಮಾಧಿಯ ನಾಲ್ಕನೇ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ.</p>
    <p><a class='ref sc' id='sc25'>SC 25</a><a class='ref cscd' id='cscd25'>CSCD 25</a>14. ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ಉಜ್ವಲವೂ, ನಿರ್ಮಲವೂ, ದೋಷವಿಮುಕ್ತವೂ, ಮೃದುವೂ, ಕಾರ್ಯ ಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಹಿಂದಿನ ಜನ್ಮ ಸ್ಮರಣಿಗಳ ಕಡೆಗೆ ಚಿತ್ತವು ತಿರುಗಿತು. ಹೇಗೆಂದರೆ- ಒಂದು ಜನ್ಮವನ್ನು ಎರಡು ಜನ್ಮಗಳನ್ನು, ಮೂರು ಜನ್ಮಗಳನ್ನು, ನಾಲ್ಕು ಜನ್ಮಗಳನ್ನು, ಐದು ಜನ್ಮಗಳನ್ನು, ಹತ್ತು ಜನ್ಮಗಳನ್ನು, ಇಪ್ಪತ್ತು ಜನ್ಮಗಳನ್ನು, ಮೂವತ್ತು ಜನ್ಮಗಳನ್ನು, ನಲವತ್ತು ಜನ್ಮಗಳನ್ನು, ಐವತ್ತು ಜನ್ಮಗಳನ್ನು, ನೂರು ಜನ್ಮಗಳನ್ನು, ಸಾವಿರ ಜನ್ಮಗಳನ್ನು ನೂರುಸಾವಿರ (ಲಕ್ಷ) ಜನ್ಮಗಳನ್ನು ಅನೇಕ ಸಂಕೋಚನ ಕಲ್ಪಗಳನ್ನು ಅನೇಕ ವಿಸ್ತರಣ ಕಲ್ಪಗಳನ್ನು ಅನೇಕ ಸಂಕೋಚನ-ವಿಸ್ತರಣ ಕಲ್ಪಗಳನ್ನು ಸ್ಮರಿಸಿ- ಅಲ್ಲಿ ನನ್ನ ಹೆಸರು ಹೀಗಿತ್ತು, ನನ್ನ ಗೋತ್ರ ಹೀಗಿತ್ತು, ನಾನು ಹೀಗೆ ಕಾಣುತ್ತಿದ್ದೆ, ನನ್ನ ಆಹಾರ ಹೀಗಿತ್ತು, ಹೀಗೆ ನಾನು ಸುಖ ದುಃಖಗಳನ್ನು ಅನುಭವಿಸಿದೆ, ಇಷ್ಟು ನನ್ನ ಆಯುಷ್ಮ ಇತ್ತು; ಅಲ್ಲಿ ನಾನು ಸತ್ತು ಮತ್ತೊಂದೆಡೆ ಹುಟ್ಟಿದೆ; ಅಲ್ಲಿ ನನ್ನ ಹೆಸರು ಹೀಗಿತ್ತು, ನನ್ನ ಗೋತ್ರ ಹೀಗಿತ್ತು, ನಾನು ಹೀಗೆ ಕಾಣುತ್ತಿದ್ದೆ, ನನ್ನ ಆಹಾರ ಹೀಗಿತ್ತು, ಹೀಗೆ ನಾನು ಸುಖದುಃಖಗಳನ್ನು ಅನುಭವಿಸಿದೆ, ಇಷ್ಟು ನನ್ನ ಆಯುಷ್ಮವಿತ್ತು; ಅಲ್ಲಿ ಸತ್ತು ನಾನು ಇಲ್ಲಿ ಹುಟ್ಟಿದೆ ಎಂದು. ಹೀಗೆ ಸವಿವರವಾಗಿ ಉದ್ದೇಶಪೂರ್ಣವಾದ ಅನೇಕ ವಿಧವಾದ ಪೂರ್ವ ಜೀವಗಳು ನೆನಪಿಗೆ ತರುತ್ತಾನೆ.</p>
    <p><a class='ref sc' id='sc26'>SC 26</a><a class='ref cscd' id='cscd26'>CSCD 26</a>15. ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ ನಿರ್ಮಲವೂ ಉಜ್ವಲವೂ ಎಲ್ಲ ದೋಷಗಳಿಮದ ವಿಮುಕ್ತವೂ ಮೃದುವೂ, ಕಾರ್ಯಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಜೀವಿಗಳ ಸಾವು ಮತ್ತು ಮರುಹುಟ್ಟುಗಳೆಡೆಗೆ ಚಿತ್ತ ತಿರುಗಿತು. ಆ ವಿಶುದ್ಧವಾದ ಮಾನವಾತೀತ ದಿವ್ಯ ನೇತ್ರದಿಂದ ಜೀವಿಗಳು ಸಾಯುತ್ತಿರುವುದನ್ನು, ಹುಟ್ಟುತ್ತಿರುವುದನ್ನು, ಹೀನವಾದವುಗಳನ್ನು, ಉತ್ತಮವಾದವುಗಳನ್ನು, ಸುವರ್ಣದಿಂದ ಮತ್ತು ದುರ್ವರ್ಣನ ಹೊಂದಿದ ಜೀವಿಗಳನ್ನು, ಸುಗತಿಯಲ್ಲಿ ಹುಟ್ಟಿದ ದುರ್ಗತಿಯಲ್ಲಿ ಹುಟ್ಟಿದ ಜೀವಿಗಳನ್ನು, ಕಮ್ಮಕ್ಕನುಸಾರವಾಗಿ ಮುಂದುವರಿಯುವುದನ್ನು ಹೀಗೆ ನೋಡುತ್ತಾನೆ- ಈ ಅರ್ಹ ಜೀವಿಗಳು ಕಾಯ ದುಶ್ಚರಿತ್ರೆಯಿಂದ, ಮಾತಿನ ದುಶ್ಚರಿತ್ರೆಯಿಂದ, ಮನಸ್ಸಿನ ದುಶ್ಚರಿತ್ರೆಯಿಂದ, ಅರಿಯರನ್ನು (ಬೋಧಿ ಪಡೆದವರನ್ನು) ತೆಗಳಿದ್ದಕ್ಕಾಗಿ, ತಪ್ಪು ತಿಳುವಳಿಕೆ ಹೊಂದಿದ್ದಕ್ಕಾಗಿ, ತಾವು ಮಾಡುವ ಕಮ್ಮಗಳಲ್ಲಿ ತಪ್ಪು ದೃಷ್ಟಿಯನ್ನು ಹೊಂದಿದ್ದಕ್ಕಾಗಿ, ಅವರು ಶರೀರ ತ್ಯಜಿಸಿ ಸತ್ತಮೇಲೆ ಅಪಾಯದಲ್ಲಿ, ದುರ್ಗತಿಯಲ್ಲಿ, ವಿನಿಪಾತಕದಲ್ಲಿ, ನರಕದಲ್ಲಿ ಹುಟ್ಟಿರುವರು. ಆದರೆ ಈ ಉತ್ತಮ ಜೀವಿಗಳು ಕಾಯ ಸುಚರಿತ್ರೆಯಿಂದ, ಮಾತಿನ ಸುರಚಿತ್ರೆಯಿಂದ, ಮನಸ್ಸಿನ ಸುಚರಿತ್ರೆಯಿಂದ, ಅರಿಯರನ್ನು ತೆಗಳದೇ ಇರುವುದರಿಂದ, ಸರಿಯಾದ ತಿಳುವಳಿಕೆ ಹೊಂದಿದ್ದಕ್ಕಾಗಿ, ತಾವು ಮಾಡುವ ಕಮ್ಮಗಳಲ್ಲಿ ಸರಿಯಾದ ತಿಳುವಳಿಕೆ ಹೊಂದಿದ್ದಕ್ಕಾಗಿ, ಅವರು ಶರೀರ ತ್ಯಜಿಸಿ ಸತ್ತಮೇಲೆ ಸುಗತಿಯಲ್ಲಿ, ಸ್ವರ್ಗ ಲೋಕದಲ್ಲಿ ಹುಟ್ಟಿರುವರು ಎಂದು. ಹೀಗೆ ಆ ವಿಶುದ್ಧವಾದ ಮಾನವಾತೀತ ದಿವ್ಯ ನೇತ್ರದಿಂದ ಜೀವಿಗಳು ಸಾಯುತ್ತಿರುವುದನ್ನು, ಹುಟ್ಟುತ್ತಿರುವುದನ್ನು, ಹೀನವಾದವುಗಳನ್ನು, ಉತ್ತಮವಾದವುಗಳನ್ನು ಸುವರ್ಣದಿಂದ ಮತ್ತು ದುರ್ವರ್ಣ ಹೊಂದಿದ ಜೀವಿಗಳನ್ನು, ಸುಗತಿಯಲ್ಲಿ ಹುಟ್ಟಿದ ದುರ್ಗತಿಯಲ್ಲಿ ಹುಟ್ಟಿದ ಜೀವಿಗಳನ್ನು ಕಮ್ಮಕ್ಕನುಸಾರವಾಗಿ ನಡೆಯುವುದನ್ನು ನೋಡುತ್ತಾನೆ.</p>
    <p><a class='ref sc' id='sc27'>SC 27</a><a class='ref cscd' id='cscd27'>CSCD 27</a>16. ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ಉಜ್ವಲವೂ, ಎಲ್ಲ ದೋಷಗಳಿಂದ ವಿಮುಕ್ತವೂ, ಮೃದುವೂ, ಕಾರ್ಯಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಆಸವಗಳ ಕಡೆಗೆ ಚಿತ್ತ ತಿರುಗಿತು. ಅವನು ಇದೇ ದುಃಖ ಎಂದು ಯತಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ಇದೇ ದುಃಖದ ಹುಟ್ಟು ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ಇದೇ ದುಃಖದ ನಿರೋಧ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ಇದೇ ದುಃಖದ ನಿರೋಧಕ್ಕೆ ಒಯ್ಯುವ ಮಾರ್ಗ ಎಂದು ಯತಾರ್ಥವಾಗಿ ತಿಳಿಯುತ್ತಾನೆ. ಇವೇ ಆಸವಗಳು ಎಂದು ಯತಾರ್ಥವಾಗಿ ತಿಳಿಯುತ್ತಾನೆ, ಇದೇ ಆಸವಗಳ ಹುಟ್ಟು ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಇದೇ ಆಸವಗಳ ನಿರೋಧ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಇದೇ ಆಸವಗಳ ನಿರೋಧಕ್ಕೆ ಒಯ್ಯುವ ಮಾರ್ಗ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಹೀಗೆ ಕಂಡಮೇಲೆ, ಹೀಗೆ ಅರಿತುಕೊಂಡ ಮೇಲೆ ಕಾಮಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು, ಭವಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು, ಅವಿದ್ಯಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು, ಬಿಡುಗಡೆ ಹೊಂದಿದಾಗ ಬಿಡುಗಡೆಯಾಯಿತು ಎಂದು ಅರಿವಿಗೆ ಬಂತು. ಜನ್ಮವು ಕೊನೆಯಾಯಿತು, ಬ್ರಹ್ಮಚರ್ಯವು ಪೂರ್ಣವಾಯಿತು, ಸಾಧಿಸಬೇಕಾದ್ದು ಇನ್ನೇನೂ ಉಳಿದಿಲ್ಲ ಎಂದು ಯತಾರ್ಥವಾಗಿ ತಿಳಿಯುತ್ತಾನೆ.</p>
    <p><a class='ref sc' id='sc28'>SC 28</a><a class='ref cscd' id='cscd28'>CSCD 28</a>ಭಿಕ್ಷುಗಳೇ, ಈ ವಿಧದ ವ್ಯಕ್ತಿಯು ತನ್ನನ್ನು ತಾನು ಪೀಡಿಸಿಕೊಳ್ಳದಂತಹ ಮನಸ್ಸುಳ್ಳವನಾಗಿ ತಾನು ತನಗೆ ಪೀಡಿಸಿಕೊಳ್ಳುವುದಿಲ್ಲ! ಬೇರೆಯವರನ್ನು ಪೀಡಿಸುವಂತಹ ಮನಸ್ಸಿಲ್ಲದವನಾಗಿ ಬೇರೆಯವರನ್ನು ಪೀಡಿಸದಿರುವ ಆಚರಣೆಯುಳ್ಳವನು ಎಂದು ಕರೆಯಲ್ಪಡುತ್ತಾನೆ. ಅದರಿಂದಾಗಿ ತನ್ನನ್ನು ಪೀಡಿಸಿಕೊಳ್ಳದಿರುವ ಮತ್ತು ಬೇರೆಯವರನ್ನು ಪೀಡಿಸದಿರುವಂತಹ ಮಾನಸಿಕ ದೃಷ್ಟಿಯನ್ನು ಹೊಂದಿರುವುದರಿಂದಾಗಿ ಅವನು ಇಲ್ಲಿಯೇ ಈಗಲೇ ಬೇಗೆ ಇಲ್ಲದವನಾಗಿ, ತಣ್ಣಗಾಗಿಸಿದವನಾಗಿ ತನ್ನಲ್ಲಿ ತಾನು ಬ್ರಹ್ಮಾನುಭವದಲ್ಲಿ ನೆಲೆಗೊಂಡವನಂತೆ, ಅಂತಹ ಸುಖವನ್ನು ಅನುಭವಿಸುತ್ತಾನೆ ಎಂದು.</p>
    <p><a class='ref sc' id='sc29'>SC 29</a><a class='ref cscd' id='cscd29'>CSCD 29</a>ಭಗವಾನರು ಹೀಗೆ ನುಡಿದರು. ಸ್ಫೂರ್ತಿ ಪಡೆದ ಆ ಭಿಕ್ಷುಗಳು ಭಗವಾನರ ನುಡಿಗೆ ಆನಂದಗೊಂಡರು.</p>
    <h2>ಇಲ್ಲಿಗೆ ಕಂದರಕ ಸುತ್ತ ಮುಗಿಯಿತು </h2>

    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2011</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>